Nya avslöjanden kring Bombardiers misstänkta mutor
Joachim Dyfvermark Reporter Uppdrag granskning

– Hela strukturen verkar vara designad för att kunna slussa pengar, undvika skatt och betala mutor, säger Louise Brown, styrelsemedlem i Transparency International i Sverige, som granskar korruption.

Se hela avsnittet i SVT Play

2013 vann ett Bombardier-lett konsortium en åtråvärd upphandling om att modernisera signalsystemet längs 50 mil järnväg i Azerbajdzjan för över 2,2 miljarder kronor.

Läs mer: Svenska Bombardier i stor misstänkt muthärva

Uppdrag granskning och TT har tillsammans med journalistgruppen OCCRP och Radio-Canada granskat affären, och avslöjade häromveckan hur Bombardier i Sverige fakturerar utrustning via en till synes meningslös mellanhand, brevlådeföretaget Multiserv Overseas, till Bombardier i Azerbajdzjan. Hemliga avtal visar att Multiserv, lågt räknat, lägger på 450 procent, över en halv miljard kronor, på utrustning som skeppas direkt från Stockholm till den azeriska huvudstaden Baku.

Den 10 mars häktades en chef på svenska teknikföretaget Bombardier av Stockholms tingsrätt, misstänkt för grovt mutbrott i samband med teknikföretagets affär i Azerbajdzjan. Flera höga chefer misstänks för samma sak.

Före häktningen, i februari, hänvisar Bombardiers talesperson Barbara Grimm till Multiservs kontor i Londons finansdistrikt.

– Det är ett legitimt företag, säger hon på telefon.

Men när Uppdrag granskning och TT åker till London för att undersöka saken, blir det uppenbart att Multiserv bara är ett brevlådeföretag.

– Det här är bara en adress, det finns ingen personal från det företaget här, säger receptionisten på adressen, som går till advokatbyrån Charles Russell Speechly.

Multiserve har inget kontor på den tjusiga adressen i London. Inga anställda, ingen hemsida, inte ens ett telefonnummer.

Och nu kan Uppdrag granskning och TT avslöja att det bakom Multiserve döljer sig en komplex struktur av andra brevlådeföretag i skatteparadis.

Kartläggningen har gjorts genom en djupdykning i Panamadokumenten, den berömda jätteläckan från en advokatbyrå till Süddeutsche Zeitung och journalistnätverket ICIJ, som Uppdrag gransknings reportrar har tillgång till.

Granskningen visar hur pengar flyttas från Multiserv. Med fejkade avtal går de in i ett nätverk med över 30 företag i slutna skatteparadis som Panama, Belize och Cypern. Sinsemellan finns minst 28 lån som överlåts mellan bolagen, ibland på samma dag, och som läggs om, delas upp och skrivs av. På så vis passerar över tre miljarder kronor mellan bolagen mellan 2009 och 2015.

Läs mer: Bankir: ”Grottmannamässig stöld”

– Det är som en rysk docka, det är lager på lager. Vi ser inte ägarbilden och framförallt så är de registrerade i skatteparadis, säger Louise Brown, antikorruptionsrevisor, som tagit del av kartläggningen.

– Jag tror att pengarna försvinner in i klustret av bolag i skatteparadis, far runt ett antal varv, gör sig helt ospårbara, och sen så småningom hamnar i fickorna på några som sannolikt haft ett betydande inflytande på affären i Azerbajdzjan, säger den erfarne ekobrotts-utredaren Sten Lindström, tidigare polischef på Ekobrottsmyndigheten.

Uppdrag gransknings och TT:s kartläggning visar att många av bolagen kontrolleras av ryssen Aleksej Krapivin. Han tillhör en grupp affärsmän som rapporteras ha skott sig på miljardupphandlingar från den ryska järnvägen 2005–2015. Då hette chefen för järnvägen Vladimir Jakunin. Han har landställe bredvid Putin och står på USA:s sanktionslista.

I ett internt pm från Bombardier kan man läsa att gruppen bakom Multiserv har ”…tillgång till Jakunin och…/…/ nästan alla järnvägschefer i forna Sovjet” och att gruppen därför ”… kan påverka beslut...”.

I ett pressmeddelande från huvudkontoret i Kanada förnekar Bombardier att affären i Azerbajdzjan varit riggad – men meddelar att koncernledningen inlett en internutredning.

Vladimir Jakunin meddelar, via sin talesperson, att han känner Bombardiers mellanhand Alexej Krapivin, men att de inte står varandra nära och inte har affärer ihop. Jakunin skriver också att alla upphandlingar han ansvarat för har gått rätt till.

Uppdrag granskning har sökt Alexej Krapivin utan resultat.

Läs mer: Bombardier kan ha mutat för nästan en miljard
