Arbogafallet: Johanna Möller döms till livstids fängelse
Ann-Sofie Sannemalm

Gravöppning, långa vittnesförhör om kiselalger, falska vittnesförhör och flera olika versioner om var den 42-åriga kvinnan befann sig under mordkvällen då hennes pappa mördades och hennes mamma utsattes för mordförsök.

Arbogafallet har redan skrivit in sig i den svenska kriminalhistorien som ett av de mest uppmärksammade dåd i vårt land.

Det var den tredje augusti 2016 som polis och ambulans larmades till en sommarstuga utanför Arboga. En 64-årig kvinna befann sig skadad på platsen, och innan hon tuppade av sa hon att hennes man var död och att hon själv hade hål i hela kroppen.

Inledningsvis blev den 64-åriga kvinnan själv misstänkt för mordet på sin man men ganska snart kom polisens utredare att rikta sina misstankarna mot den 42-åriga kvinnan och hennes dåvarande pojkvän.

Redan i ambulansen pekade mamman ut sin 42-åriga dotter som tänkbar gärningsman. Det hade varit lite turbulent i deras relation, berättade hon för ambulanspersonalen.

42-åringen och pojkvännen greps och anhölls men släpptes i brist på bevis. Vad ex-paret inte visste var att polisen hade placerats ut avlyssningsutrustning i 42-åringens bil.

Där hörs kvinnan säga att de måste neka till anklagelserna.

– Vi måste neka, förstår du? Så fort vi har gift oss då kan vi dra utomlands, förstår du?

Samtidigt hade polisens utredare börjat undersöka vad som hände med kvinnans make som hittades död i Hjälmaren i augusti 2015.

Till en början avskrevs dödsfallet som en olycka – trots att de första poliserna på plats anade att allt inte stod rätt till.

Åklagaren begärde att mannens kropp skulle obduceras igen och i oktober förra året beslutade tingsrätten om gravöppning.

LÄS MER: Allt om Arbogafallet

I mars delgavs kvinnan de nya misstankarna och hon häktades även för mordet på sin man.

Paret åtalades den 28 april och den 8 maj inleddes den 20 dagar långa förhandlingen, i timmar uträknat 139,5.

Den 28 juni konstaterade rätten att 42-åringen och hennes pojkvän var skyldiga till mordet på pappan, och att 42-åringen var skyldig till anstiftan till mord på sin make.

I dag kommer beskedet om vilka straff paret får.
