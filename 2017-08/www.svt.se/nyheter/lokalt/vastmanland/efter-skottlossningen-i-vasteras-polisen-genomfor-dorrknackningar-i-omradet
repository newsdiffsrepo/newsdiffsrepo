Efter skottlossningen i Västerås – polisen genomför dörrknackningar i området
Johan Pisoni

Arbetet med att försöka kartlägga vad som hände under gårdagens skottlossning på Hammarby i Västerås fortsätter under lördagen. Under fredagskvällen genomförde polisen en teknisk undersökning av brottsplatsen där flera fynd gjordes.

– I dag kommer vi fortsätta söka vittnen till händelsen genom att knacka dörr på området, säger Magnus Wall som är LKC-befäl på polisen i Västmanland.

De skottskadade personerna annträffades på olika platser på området, men polisen tror att det finns en samband.

– Vi har uppgifter som tyder på att det finns en koppling, säger han.

Vilken typ av koppling?

– Det kan jag inte gå in på, säger Magnus Wall.

En av de skottskadade har redan förhörts av polisen och förhoppningen är att man snart ska kunna förhöra även den andra.

– Vi har inte kunnat göra det ännu på grund av skadebilden. Men jag vågar inte uttala mig om hur allvarliga skadorna är, säger han.

Det har förekommit uppgifter om att det är ett automatvapen som använts vid skottlossningen, kan du kommentera det?

– Det är för tidigt att säga. Vi har hittat patronhylsor och utesluter inte att det kan röra sig om den typen av vapen, säger han.

Flera polispatruller har varit närvarande på området där skottlossningen ägde rum under natten.

– Det finns ingen anledning för ökad oro hos allmänheten, säger Magnus Wall.

Polisen är fortfarande intresserad av att komma i kontakt med personer som kan ha gjort iakttagelser i samband med händelsen. Vittnen uppmanas kontakta polisen på telefon 114 14.
