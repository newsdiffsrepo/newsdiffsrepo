Hög säkerhet när statsministern sommartalar
Pontus Kinnander

Stefan Löfven har hållit sommartal varje år sedan 2012. De fem senaste åren har platsen för talet varit Vasaparken i Stockholm. Men i år hålls det alltså i Eskilstuna.

– För mig är det viktigt att möta människor i hela Sverige. Jag ser fram emot att komma till Eskilstuna och prata med folk om våra styrkor och utmaningar och hur vi tillsammans skapar framtidstro i Sverige, säger Stefan Löfven i ett pressmeddelande.

Och för att säkra tryggheten vid talet har Eskilstunapolisen fler poliser än vanligt i tjänst.

– Vi har gjort ett särskilt personaluttag för att ha en bra bevakning av och omkring platsen. Vi gör detta i nära samarbete med Säkerhetspolisen, säger Johan Grehn på Eskilstunapolisen.

Hur tror du att Eskilstunborna kommer uppleva besöket?

– Jag tror att de kommer att uppleva det här som positivt. Jag tänker att det är bra för Eskilstuna att statsministern talar här. De kommer märka av att det är extra poliser ute på gatorna.

Enligt Grehn har polisen erfarenhet av besök av den här typen och det lär bli fler under nästa år.

– Vi står inför en valrörelse och då kommer vi få fler uppdrag av den här typen.
