Kroppar kan bevaras länge i vatten
TT

– Rent allmänt är det inte salthalten som är problemet. Det är de biologiska faktorerna: temperatur, alger, bakterier, kräftdjur, fiskar, säger Martin Csatlos, överläkare i rättsmedicin vid Rättsmedicinalverket.

Det finns med andra ord många faktorer som bidrar till att bryta ner en kropp. Frågeställningen är aktuell i utredningen om den försvunna svenska journalisten Kim Wall, som senast sågs i torsdags under en ubåtsfärd i Öresund tillsammans med ubåtsägaren Peter Madsen. Han sitter nu häktad, misstänkt för att ha vållat hennes död.

LÄS MER: Sökningarna gav inga resultat

Öresund är en komplex miljö, med inflöden av vatten från två riktningar. Men Martin Csatlos poängterar temperaturens betydelse. Ju kallare, desto bättre ur rättsmedicinsk synvinkel.

– En kropp som sjunker ner till 50 meters djup eller mer, där det är kallt, bara cirka fyra plusgrader, kan bevaras mycket länge, i veckor eller månader. Jag har undersökt kroppar som legat på botten i månader som fortfarande har varit väl bedömbara, säger han.

LÄS MER: Hunden Ben är redo att delta i sökandet

Dödsorsaken kan fortfarande avgöras i sådana fall. Om kroppen däremot ligger grunt eller i ytvattnet på sommaren är det mer bråttom att hitta den. Då kan kroppen vara mer svårbedömd efter bara en vecka.

– Den kan vara skadad och ankommen. Den är inte upplöst ännu, men bedömbarheten kan ändå vara dålig, säger Csatlos.

– Generellt gäller att ju förr en kropp hittas, desto bättre möjlighet finns för en bra bedömning av vad som hänt.

LÄS MER: Polisen bekräftar att ubåten har sänkts medvetet

Han betonar dock att vissa detaljer kan gå att utläsa även efter lång tid, exempelvis om personen dött genom ett knivstick.

– Skador som går djupt kan gå att se. Det är svårare om personen strypts till döds, säger Csatlos.

Fast även om bara skelettet återstår kan dödsorsaken ibland fastställas.

– Det kan fungera om det rör sig om exempelvis skottskador i huvudet. Sannolikheten att fastställa dödsorsaken sjunker med tiden, men bara för att det gått en längre tid betyder det inte säkert att loppet är kört. Det viktiga är att man gör en noggrann undersökning av kroppen och ibland gör man då avgörande fynd.
