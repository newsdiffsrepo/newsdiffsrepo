Gränspolisen: ”Vi ansåg att det var ett lämpligt tillfälle”
Lisa Ovesen

Svenska Kyrkan anordnar regelbundet träffar för familjen och enskilda individer som söker sig till kyrkan. I fredags anlände sammanlagt 24 personer från Malmö till vandrarhemmet i Kågeröd som Svenska kyrkan hyrt för ett helgläger.

– Vi hade just satt oss vid middagen när två poliser knackade på dörren, berättar prästen Per Kristiansson. Samtidigt kom polisen via bakdörren och utifrån skogsområdet och omringade huset, sammanlagt var de ett 30-tal poliser.

Via medhavda datorer kontrollerade polisen samtliga närvarandes identiteshandlingar. Fem av sex familjer visade sig vara papperslösa och fick följa med polisen till Rättscentrum i Malmö.

– Barnen blev väldigt rädda och alla var upprörda, säger Per Kristiansson.

LÄS MER: Polisen tog papperslösa på kyrkans familjeläger

För prästen Per Kristianssson kom det som en fullständig överraskning att polisen plötsligt kom till lägret,.

– Det känns fruktansvärt! Hur ska vi kunna utföra det som är kyrkans uppdrag? Kristus själv identifierade sig ju med de utsatta, med barnen, med människor på flykt.

Han anser att kyrkan borde betraktas som ett fredat rum

– Det har funnits en tradition sedan lång lång tid tillbaka att inte kränka kyrkorummet. Det synsättet, att det finns en kyrkofrid,  har funnits i Sverige och i många andra länder.

Men Leif Fransson, chef för gränspolisen, konstaterar att det inte existerar några fredade rum utöver främmande länders ambassader.

– Överallt annars gäller svensk lagstiftning. Och den har vi i uppdrag att följa.

TV: Se hela inslaget här

I takt med att ett växande antal papperslösa lever i Sverige har gränspolisen fått mer resurser. Gruppen ska uppsöka och utvisa så många som möjligt. Sen i höstas samarbetar till exempel polisen mer med socialtjänsten för att få tillgång till adresser till papperslösa.

– Vårt uppdrag innebär att vi går in och hämtar personer när vi anser att det är mest lämpligt. Och vi ansåg att det var ett lämpligt tillfälle att uppsöka vandrarhemmet i fredags, säger Leif Fransson.

Att det var just Svenska kyrkan som hyrt vandrarhemmet var ingen försvårande omständighet, enligt gränspolischefen.

– Om alla lokaler som kyrkan arbetar i ska betraktas som fredade rum blir ju nästan hela Sverige en fredad zon. Kyrkans folk finns ju på väldigt många ställen.

Prästen Per Kristianssson tror att människor som saknar identitetshandlingar nu kan bli rädda för att uppsöka kyrkan.

– När de istället borde få känna sig trygga i våra kyrkorum.
