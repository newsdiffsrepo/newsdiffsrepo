ÖSK:s tränare Alexander Axén lämnar laget – förnyar inte kontraktet
Johan Pisoni

2012 åkte ÖSK ur Allsvenskan. Nya mål och en strategi för att återta en plats som ett allsvenskt lag togs fram kort därefter. En av nyckelpersonerna i denna strategi var Axén.

Han arbetade ett halvt år som spelarutvecklare innan han tog över rollen som huvudtränare sommaren 2014.

– Axén är en fantastisk tränare och fantastisk människa. Han har levererat på de mål som sattes upp när han började och han har varit med och utvecklat vår fotbollsverksamhet på ett mycket bra sätt, säger ÖSK:s vd Simon Åström i ett pressmeddelande.

Men under lördagen presenterade Axén och klubben gemensamt nyheten att det inte blir någon förlängning mellan parterna efter den här säsongen.

– Jag har varit här i fem år och nått de mål som sattes upp när jag började. Nu går klubben in i en ny fas och man behöver fundera på vad som är rätt inriktning.

– Jag är stolt över vad jag gjort för klubben i min hemstad och nu när mitt avtal löper ut har det varit ett naturligt läge för mig att fundera på vad jag vill göra framåt, säger Alexander Axén i pressmeddelandet.

Nu har klubben genomfört en gedigen rekryteringsprocess där man sökt efter en tränare som stämmer överens med de mål och arbetssätt som finns ÖSK.

– Vi har kommit fram till en slutkandidat när det gäller vem som ska leda laget från och med nästa säsong. Detaljer återstår innan det kan presenteras och vi räknar med att det sker inom ett par veckor, säger Åström i pressmeddelandet.

Nästa ÖSK-match spelas hemma på måndag mot Hammarby.
