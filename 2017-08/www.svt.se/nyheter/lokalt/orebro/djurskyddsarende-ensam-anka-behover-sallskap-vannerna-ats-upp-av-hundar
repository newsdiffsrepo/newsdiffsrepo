Ensam anka behöver sällskap – vännerna åts upp av hundar
Johan Pisoni

Vid en kontroll hos en djurägare i Ljusnarsbergs kommun uppmärksammades att där bodde en ensam anka.

”Ankor är sällskapliga djur och ska hållas i par eller grupp”, skriver länsstyrelsen och har nu gett djurägaren ett föreläggande om att införskaffa minst en anka till.

Djurägarens förklaring om att ankan tidigare haft sällskap, men att de andra tamankorna ätits upp av hundar, godtas inte av länsstyrelsen. De menar att ägaren borde ha sett till att skydda sina djur från angrepp.

Länsstyrelsen är dessutom kritisk till under vilka förhållanden ankan lever. Fågeln har inomhus inte tillräckligt med dagsljus och får inte vistas i tillräckligt naturliga miljöer.

Om ägaren inte åtgärdar bristerna kan länsstyrelsen komma att omhänderta fågeln och förbjuda ägaren från att ha hand om djur i enlighet med djurskyddslagen.

Länsstyrelsen kommer följa upp att beslutet efterföljs.
