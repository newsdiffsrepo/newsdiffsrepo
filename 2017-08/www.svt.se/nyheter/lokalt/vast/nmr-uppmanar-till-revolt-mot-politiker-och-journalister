NMR uppmanar till revolt mot politiker och journalister
Björn Alm

Nordiska motståndsrörelsen skriver i en inbjudan till deras planerade demonstration under bokmässan att de: ”erkänner inte dagens regering som legitim utan betraktar den som direkt brottslig”. Journalister beskrivs som ”folkets fiende”. Under demonstrationen uppmanas deltagare att ”revoltera mot förbytarna”, något som P4 Göteborg var först att rapportera om.

– Om det konkreta hotet med att revoltera mot samhällsordningen är en uppmaning till fysiskt våld kan man göra sig skyldig till uppvigling. Men vill de gå tillsammans och bara demonstrera så är det inte det, säger Erik Nord, polischef i Storgöteborg.

Till SVT Nyheter Väst uttalar sig Pär Öberg, NMR:s presstalesperson, som inte menar att de uppmanar till något hot eller våld på deras hemsida.

– Det handlar inte om det. Vi vill ha en omdanande förändring i samhället, säger Öberg.

Så inte hot eller våld?

– Nej.

Hur tror du det kommer gå med er demonstration?

– Det kommer gå jättebra, säger Öberg.

LÄS MER: Tre män med kopplingar till NMR dömdes för bombdåd i Göteborg

Nordiska motståndsrörelsen har ansökt om att hålla en demonstration den 30 september. Polisen bereder ärendet och för en dialog med NMR och säkerhet och ordning ska också utredas innan de fattar ett beslut om det blir ett tillstånd eller ej.

– Vi tittar på ordning och säkerhetsfrågor och även viss del störning av trafik för att se vilka risker det finns i det. Den yttersta konsekvensen skulle vara att det blir ett våldsamt upplopp, men jag ser inte det i dagsläget, säger Erik Nord.

LÄS MER: Ingen nazidemonstration på Götaplatsen

Nord menar att polisen måste göra sitt yttersta för att värna om yttrande- och mötesfriheten och varje individs rätt till yttrandefrihet.

– Vi kan inte avslå deras ansökan och skylla på att det blir så bråkigt när högerextrema demonstrerar. Då skulle vi ha nekat de afghanska ungdomarna som blev attackerade av högerextrema vid Mynttorget i Stockholm för någon vecka sedan. Man ska göra sitt yttersta som polis för att alla ska få yttrandefrihet, säger Nord.
