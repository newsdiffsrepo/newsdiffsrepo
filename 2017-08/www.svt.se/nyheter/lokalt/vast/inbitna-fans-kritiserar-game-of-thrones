Inbitna fans kritiserar Game of Thrones
Andreas Granath

Linda Antonsson från Nödinge är en av de som kan mest om Game of Thrones i Sverige. Tillsammans med Elio Garcia, som hon träffade via ett rollspel online, besitter hon mest Game of Throne-kunskap i Sverige. Tillräckligt mycket för att författaren  George RR Martin ville skriva en bok om Game of Thrones-världen tillsammans med dem.

Hennes åsikt väger tungt.

– Från början handlade det om att vi som inbitna fantasyfans och fans av böckerna inte tyckte om när TV-serien ändrade bara för ändringarnas skull. Det gjordes en del som vi tyckte var onödiga, och med tiden så tycker jag att det saknades en förståelse för hur den här världen skulle avbildas. Den senaste tiden har de ju skyndat sig fram något oerhört, säger Linda Antonsson.

Den tidigare unisont hyllade serien har under den senaste säsongen fått kritik även från kritiker i media för just detta, att karaktärer tillryggalägger enorma avstånd på till synes ingen tid alls är kanske det tydligaste exemplet på att skaparna försöker klämma in för mycket på för kort tid, enligt kritikerna.

– När man skapar en sekundär värld så handlar det om att läsaren ska köpa alla detaljer runtomkring för att sedan kunna acceptera det magiska. Om då själva mekaniken i världen dels inte är samma från avsnitt till avsnitt, och dels inte känns som att den stämmer med vad vi vet om hur djur fungerar och allting ... du måste förankra tittaren i världen,säger Linda Antonsson.

Författaren George RR Martin gick först ut hårt och hävdade att han skulle hinna skriva klart bokserien innan TV-serien blev färdig. Nu står det sedan ett tag klart att det inte kommer att bli verklighet, och TV-serien har gått om böckerna. Linda Antonsson tror dock inte att det som skrivs till TV-serierna kommer att påverka det som senare hamnar i böckerna.

– Martin har en bild som han jobbar mot, men när de insåg att TV-serien skulle komma ikapp och förbi så satte sig producenterna ner med honom och fick veta i grova drag vad som skulle hända. Så en del saker kommer att vara paralleller och de är på väg mot samma slut. Men Martin sa också nyligen att de har tagit livet av en massa karaktärer som han inte har tagit livet av, så jag tror att väldigt mycket kommer att skilja sig åt.
