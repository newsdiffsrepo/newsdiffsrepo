Två män anhållna för skjutning i Herrljunga
Björn Alm

Det var vid åttatiden under söndagskvällen som en man i 25-årsåldern sköts i Herrljunga.  En dryg halvtimme senare fann polisen två män efter en trafikolycka som kunde sättas i samband med skottlossningen.

LÄS MER: En person skjuten i Herrljunga

Männen hade kört ner i ett dike och voltat med sin bil på riksväg 181. Enligt polisen försökte männen fly till fots men greps 500 meter från bilen och togs då in till förhör. Männen anhölls senare misstänkta för mordförsök.

– De förhördes under natten och inledningsvis gjordes vissa fynd som gjorde att jouråklagare valde att anhålla dem, säger Magnus Dahl, polisiär spaningsledare.

– De två männen är tungt belastade, förekommer i flera utredningar och har flera domar mot sig för våldsbrott och även annat, säger Magnus Dahl.

Hur ser ni på utredningsläget?

– Det ser bra ut. Men jag kan inte gå in på omständigheterna just nu, säger Dahl.

Den skjutne mannen fördes till Sahlgrenska sjukhuset och han har opererats under natten.

– Den informationen vi har fått från sjukvården är att han har opererats och att det inte ska vara några livshotande skador, säger Dahl.
