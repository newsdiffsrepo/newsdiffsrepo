105-åring framme efter lång flykt från Afghanistan
Martin GrillReporter

Att ta sig från Afghanistan till Europa som flykting kan vara en lång och mödosam väg för vem som helst. Bibikhal Uzbeki är 105 år gammal och hade varit på resande fot i tjugo dagar tillsammans med sin familj när SVT Nyheter träffade henne i oktober 2015. Målet var klart redan då:

– Min farmor är 105 år gammal, och vi är 17 i familjen som flyr. Vi vill till Sverige, sa Mohammad Uzbeki, som reste med sin farmor, till SVT då.

Nu har familjen kommit fram och hamnat på asylboendet Lundsbrunn i Götene kommun.

LÄS MER: 105-åriga Bibihal drömmer om Sverige

Mohammad Uzbeki var säker på att ta sig till Sverige i höstas, och lyckades. Tillsammans med sin pappa fick han vara med och bära sin blinda farmor på ryggen. Nu bor sju personer ur familjen på Lundsbrunn.

– Det var svårt men samtidigt bra. Vi blev så varma av ansträngningen att vi inte frös lika mycket som vi hade gjort annars, säger Mohammad Uzbeki när de kommit fram till Sverige.

För Bibikhal Uzbeki var det en svår resa.

– Jag kan inte se, men jag mår bra. Men jag hade mått bättre om jag hade kunnat äta maten här. Det finns ingen kvar hemma där vi flydde ifrån, därför var jag tvungen att följa med hit, säger Bibikhal Uzbeki.

– Vi hade bestämt från början att vi ville komma till Sverige och tillslut kom vi fram, tack och lov, säger Mohammad Uzbeki.
