En person skjuten till döds i Västsverige
Cecilia Lönnehed

Polisen fick larmet klockan 19.08 under lördagskvällen.

– En man har blivit skjuten, han avled senare av sina skador, säger Ann-Christin Löfstrand, vakthavande befäl hos polisen.

Skjutningen ska ha skett inne i en bostad i samhället Limmared.

– Det är ingen plats som är känd för särskild brottslighet, säger Ann-Christin Löfstrand.

Uppgifter till polisen talar om maskerade personer som tagit sig in i lägenheten via balkongen, därefter skjutit ett antal skott, för att sedan lika snabbt ta sig därifrån. Gärningsmännen har troligtvis lämnat platsen till fots alternativt med MC, misstänker polisen.

Den skadade personen ska ha körts med privat bil till SÄS, vidare till Sahlgrenska med helikopter där han senare avled.

Polisen har satt in stora resurser, insatsstyrkan är på plats och man har sökt i området med hundar.

– Just nu är vi överallt. Det är en stor utredning som dragit igång med ett febrilt arbete och många tas in för förhör, sa Magnus Söderqvist, stationsbefäl vid Boråspolisen till SVT sent i går kväll

I nuläget kommenterar inte polisen om de funnit något mordvapen, ingen person är ännu gripen. Man vill inte heller kommentera om det finns någon misstänkt gärningsman eller om offret var tidigare känd av polisen.

Under natten inleddes en förundersökning, rubricering mord alternativt dråp.
