”Det känns inte bra att de finns här i Boden”
Erica Larsson

Vilka specifika frågor han kommer driva om han får chansen är oklart, eftersom han lägger på luren i örat med ett ”hej då”,  när SVT Nyheter Norrbotten ringer och frågar.

SVT får också senare ett mail där han klargör att han inte vill ha med SVT att göra.

Bo Nilsson har dömts för misshandel, olaga hot, uppvigling och står just nu åtalad  för hets mot folkgrupp efter att ha burit en nazistisk symbol.

En del människor på stan i Boden säger till SVT att de inte törs uttala sig om vad de tycker om den nya kandidaten, medan andra berättar.

Josephine Väppling från Niemisel gillar inte att en nazist kommer ställa upp i valet 2018. Samtidigt tycker hon att det är viktigt att värna demokratiska värderingar, även om vissa politiska grupperingar inte gör det.

– Det jag menar är att alla har rätt till yttrandefrihet och tycka vad de vill, säger hon.

Moderaternas gruppledare Olle Lindström hoppas att kommuninvånarna inser vad det här är för en organisation.

– Man har ju sett dem demonstrera både i Luleå och Boden, men jag har nog trott att de var en liten klick som inte skulle få något utrymme överhuvudtaget, säger Olle Lindström

Har ni politiker varit naiva?

– Ja, för min egen del måste jag säga att jag inte satt mig in så mycket i just dem, säger Olle Lindström.

Nordiska Motståndsrörelsens internetportal presenterar en kandidat i Ludvika, en i Kungälv och Bo Nilsson i Boden. Han beskrivs som veteranen som var med och grundande Sverigedemokraterna, och som en tid även var Sverigedemokraternas vice ordförande.

Enligt internetportalen lämnade Bo Nilsson SD när partiet började avradikaliseras, för att istället gå med i Nordiska Motståndsrörelsen.

Marina Nocak från Boden tycker att det är obehagligt att att en nazist ställer upp, eftersom hon följt olika nyheter om att den här typen av organisation får nya anhängare.

– Det känns inte så bra att det finns här i Boden faktiskt, säger hon.

Bodensaren Casper Sundén är också upprörd.

– Jag tycker det här är på en helt annan planet. Det är inte  acceptabelt, för om man tittar tillbaka på andra världskriget, är det bra...? Jag säger bara: nej.

Bodens kandidat har en mångårig bakgrund inom extremhögern. Och tidigare i mars rapporterade SVT Nyheter Norrbotten om att han åtalades för hets mot folkgrupp då han ska ha burit en nazistsymbol på jackärmen.

– Ja, vi vet ju bakgrunden, så att det är egentligen ganska enkelt att veta att vi vill inte ha dem här i Boden, säger Olle Lindström.

LÄS MER: 71-åring bar nazistsymbol – åtalas
