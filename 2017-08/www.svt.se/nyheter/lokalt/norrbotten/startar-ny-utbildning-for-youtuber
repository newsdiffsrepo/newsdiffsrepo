Startar ny utbildning – för Youtubers
Amanda Liikamaa

Det är Kalix folkhögskola som håller i utbildningen. De började studera vilka nya yrkeskategorier som har dykt upp samt var de yngre människorna håller till – och på den vägen växte idéen om utbildningen fram.

Youtube är i dag en av de största videoplattformarna och allt fler – så kallade Youtubers – tjänar pengar genom att publicera ut material på sajten.

– Det kommer säkert vara många som drömt om att bli Youtubers – och blir det i framtiden. Och i dag finns det alla möjligheter att bli vad som helst, så vi tycker att det här är skithäftigt, säger rektorn Ida Nordlund.

Kursen kommer vara en basutbildning där de studerande kommer få lära sig tekniska färdigheter, manusskrivande och reklam samt finansiering.

– Mycket handlar om att vi vill erbjuda en god kvalité på de här områdena. Inte att det blir något svammel, utan att det är bra baskompetenser som man kan använda både om man vill jobba i egen regi eller om man i framtiden vill jobba inom mediebranschen, säger Nordlund och fortsätter:

– Det är många företag som söker personer med en kompetens att nå ut till en yngre målgrupp. Jag tror det här kan bli en väldigt viktig funktion.

Utbildningen kommer att vara på distans och sträcka sig över 20 veckor.
