Varnar för sura följder av strömmingsätande
Fredrik Persson/TT

”Under 2016 tog vi prover på strömming från Bottenviken, och dessa prover visar att halterna av dioxin och PCB i fisken tyvärr är fortsatt höga”, säger Emma Halldin Ankarberg, toxikolog på Livsmedelsverket, i ett pressmeddelande.

Den fisk som används till surströmming kommer främst från Bottenhavet och Bottenviken, där strömming och andra feta fiskarter alltså innehåller höga halter av miljögifter som dioxin och PCB.

Dessa lagras länge i kroppen och förs över till barn vid graviditet och amning. Barn är också känsligare än vuxna för ämnena, eftersom de utvecklas. Därför bör barn, ungdomar och kvinnor i fertil ålder inte äta strömming och annan fisk med höga halter av dioxin och PCB oftare än 2–3 gånger per år. För övriga är rådet att de kan äta fisken högst en gång per vecka.

”Alla som vill njuta av surströmming ska självklart göra det, men för barn och unga kan det då vara smart att sedan undvika strömming resten av året”, säger Emma Halldin Ankarberg.

LÄS MER: Exklusiv surströmming efterlängtad i Kallax
