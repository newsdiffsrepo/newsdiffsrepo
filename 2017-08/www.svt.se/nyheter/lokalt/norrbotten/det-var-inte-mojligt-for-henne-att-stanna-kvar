”Det var inte möjligt för henne att stanna kvar”
Micke Nyberg

Linda Frohm säger till SVT Nyheter Norrbotten att hon tycker att det är tråkigt att partiledaren Anna Kinberg Batra beslutat sig för att avgå efter att fler och fler krav på det ställts av de regionala förbunden.

Hon är mycket kritisk till hur den så kallade processen gått till.

– Jag tror inte att det är nyttigt för ett parti att partiledaren blir offentligt kritiserad och ifrågasatt. Det är inte heller lätt att rekrytera politiker och det blir inte lättare om det är så här man ska bli behandlad. Det här är baksidan av politiken.

Linda Frohm är medveten om att det krävs att åtta länsförbund kräver partiledaren avgång och en extrastämma för att det ska bli så.

I dagsläget är det elva förbund som står bakom det kravet.

– Om alla som sagt att de stödjer henne stått fast vid det så hade hon vunnit en omröstning på en extrastämma med 20 röster, men Anna Kinberg Batra hade fått ägna varje sekund fram till valet åt att ena partiet. Hon är en riktig fajter, men det var ändå inte möjligt för henne att stanna kvar, säger Linda Frohm.

Östergotlands länsförbund har dessutom krävt att hela partistyrelsen, där Linda Frohm sitter, ska ställa sina platser till förfogande.

Men det tycker inte Linda Frohm är lämpligt.

– Så här ett år före valet så vore det inte bra om både partiledaren och vice ordförande, andre vice ordförande och alla talespersoner försvann. Jag tror inte att vi ska sätta oss i den situationen.

Moderaternas partistyrelse kallade på förmiddagen till ett extra telefonmöte om den nya situationen.

– Vi får se vad som sägs där, säger Linda Frohm.
