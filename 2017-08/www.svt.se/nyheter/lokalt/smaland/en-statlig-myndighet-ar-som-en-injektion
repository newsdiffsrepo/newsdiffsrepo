En statlig myndighet är som en injektion
Karin Ahlgren

För ett år sedan stod det klart att E-hälsomyndigheten flyttar till Kalmar. Ett inflyttningsarbete som har påbörjats i det lilla formatet och ska stå klart nästa vår.

– Jag måste säga att det har påverkat Kalmar i positiv riktning, säger kommunalrådet Johan Persson (S).

Även om E-hälsomyndigheten inte flyttat in fullt ut än, så märks det.

– Det pågår ett rekryteringsarbete och det har gjorts många regionala rekryteringar, säger Johan Persson.

Något han är glad över.

– För det skapar en ruljans på arbetsmarknaden och det är bra, säger han.

Att Växjö nu också får en statlig myndighet betyder mycket för sydöstra Sverige, enligt Johan Persson.

– Sedan tidigare hade Karlskrona Boverket, Kalmar fick E-hälsomyndigheten för ett år sedan och nu får Växjö också en statlig myndighet. Det ger en injektion till hela regionen och är precis vad vi behöver, säger han.
