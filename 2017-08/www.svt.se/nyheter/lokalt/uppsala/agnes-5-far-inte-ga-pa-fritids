Agnes, 5, får inte gå på fritids
Anna-Karin Lampou

Familjen Kristinsson-Palsdottir är en av dem som ska försöka få ihop vardagspusslet till hösten när en av döttrarna får ha kvar sin fritidsplats – men inte den andra. Deras femåriga dotter Agnes, som börjar i förskoleklass till hösten, hade sett fram emot att även få gå på fritids efter skolan, precis som storasyster Alma, 8 år.

Men från och med den 1 augusti i år har barn till arbetslösa och föräldralediga inte längre rätt att gå på fritids.

De nya reglerna, som SVT Uppsala tidigare har rapporterat om får kritik från flera håll. För familjen Kristinsson-Palsdottir innebär det inte bara att Agnes missar lekarna med klasskompisarna efter skolan, det betyder också att det blir krångligare att hämta barnen vid olika tider efter skolan.

– Det känns jobbigt. Det bryter upp vardagen och sedan med en bebis på armen dessutom, säger Eva Palsdottir, som är föräldraledig med minstingen Embla.

LÄS MER: Kommunen drar in fritids för barn till arbetslösa

Även Lisa Skiöld på Barnombudsmannen i Uppsala tycker att man haft ett bristande barnperspektiv när beslutet togs och anser att man som i vissa andra kommuner hade kunnat erbjuda åtminstone några timmars fritids för dessa barn. Hon pekar på faktorer som rätten till lek, samt hur föräldern mår.

– Det är väldigt olika hur väl en arbetssökande förälder mår eller hur mycket man orkar när man har en liten bebis hemma, säger Lisa Skiöld.

– Det är klart att man kan säga att barnen kan leka hemma, men där har de oftast inte några andra jämnåriga kamrater att leka med. I ett visst område kanske det bara är en eller ett par barn som inte får rätt till fritids, medan nästan alla andra barn har det och då blir det ganska ensamma timmar som de får ägna.

När de är i verksamheten så får de umgås med andra jämnåriga barn och får ta del av viktiga lekar som är viktiga för deras utveckling.

Familjen Kristinsson-Palsdottir tycker att kommunen har hanterat det hela osnyggt. Inte minst för att äldre barn som redan har en fritidsplats sedan tidigare får behålla den. De anser att de nya reglerna därför slår fel, eftersom det framför allt blir de yngsta barnen som precis börjat skolan som påverkas.

– Känslan är att det blir orättvist. Hur kan man komma fram till att två barn, våra döttrar, i samma situation – båda barn till föräldralediga, att en har rätt, men den andra inte. Det känns orättvist, säger pappa Hjalti Kristinsson.

– Det är det som är krångligt för jag vet att hon ser fram emot att börja skolan med kamraterna och att få vara där. Så jag vet att det kommer påverkas negativt, säger Eva Palsdottir.

Från kommunens sida menar man att man visst tar hänsyn till barnen.

– I de här svåra prioriteringarna så måste allting ställas mot alternativet, att ta bort lärartjänster på förskolor och skolor och det har inte vi sett som någon bra prioritering i det här läget, säger utbildningsnämndens ordförande Caroline Hoffstedt (S).

Hur ser ni på barnperspektivet i den här frågan, för de barn som inte får gå på fritids?

– Jag känner starkt för de barnen och föräldrar som drabbas i det här läget. Det här är inte varit ett önskvärt beslut för oss, utan det har varit nödvändigt för att hantera ekonomin, säger Caroline Hoffstedt.
