Man föll sex våningar – rubriceras som mordförsök
Maria Ehrlin

Det var i torsdagseftermiddag som polisen larmades efter att det varit bråk till ett särskilt boende på Umedalen i Umeå. Senare kommer ytterligare ett larm från platsen om att en man i 30-årsåldern fallit sex våningar ned på marken.

– Det handlar om en person som av okänd anledning har fallit ned eller blivit puttad. Vi kan i nuläget inte utesluta att det rör sig om brott, säger Tobias Gustafsson, jourhavande förundersökningsledare på polisen.

LÄS MER: Föll sex våningar efter bråk: ”Han är svårt skadad”

– Omständigheterna är oklara och för att vi ska kunna göra en ordentlig utredning väljer vi rubriceringen försök till mord. Men det mesta tyder på att det rör sig om en olycka, säger Tobias  Gustafsson.

Polisen har inlett en förundersökning. Det finns i nuläget ingen misstänkt. Polisen spärrade under torsdagen av platsen och kommer under dagen att göra en teknisk undersökning.

– Vi kommer också att höra vittnen som sett delar av händelseförloppet, säger Gustafsson.
