Befolkningen ökar – men bara i de större städerna
Arne Müller

Under första halvåret i år växte landets befolkning med mer än 50 000 personer. Det är historiskt sett en mycket snabb befolkningsökning, som främst förklaras av det relativt stora antalet flyktingar som sökte sig till Sverige fram till hösten 2015 och som nu blir synliga i befolkningsstatistiken.

Men befolkningsökningen är starkt koncentrerad till större städer. Ungefär en tredjedel av befolkningsökningen under första halvåret i år har skett i Stockholms län. Även i Västerbotten är det Umeå och Skellefteå och Lycksele som visar ovanligt bra siffror. Umeås befolkning ökade med 490, vilket är väldigt mycket för perioden januari till och med juni, i Skellefteå ökade invånarantalet med 205 personer och det fanns den sista juni 103 ytterligare lyckselebor jämfört med årsskiftet.

För Västerbottens län i övrigt ser bilden mer dyster ut. Befolkningen minskade i nio av femton kommuner: Bjurholm, Dorotea, Nordmaling, Norsjö, Sorsele, Storuman,Vilhelmina, Vindeln och Åsele. I Dorotea var tappet stort, med en befolkning på 2668 personer och en minskning på 51 personer.

– Det behövs arbetstillfällen, då skulle befolkningen kunna öka igen. Men det är en knepig fråga, säger Doroteas kommunalråd MatsErik Westerlund (DKL).

Detta mönster går igen i hela norra Sverige. I nära hälften av kommunerna i Norrland har befolkningen minskat i år (26 av 54). Speciellt mörk är bilden i Norrbotten där hela länets befolkning minskade något, trots den snabba befolkningsökningen i landet som helhet.

Eftersom en stor del av befolkningsökningen beror på den relativt stora mängd flyktingar som kom till Sverige fram till hösten 2015 är det sannolikt att den nedåtgående trenden i många mindre kommuner kommer att förstärkas framöver.
