Så ska Vindelälven sättas på världskartan
Julia Hedlund

SVT Nyheter Västerbotten har rapporterat om planerna som fanns på att bygga kraftverk i Vindelälven. Älven är idag fritt strömmande och nu vill man även att det ska bli ett biosfärområde.

– Syftet är att både bevara och utveckla den unika naturen och kulturen i Vindelälven för att göra det mer attraktivt att bo och verka här, skriver Johanna Gardeström, koordinator för biosfärområdet, i ett mail till SVT.

Områden som blir utvalda av Unesco till biosfärområden är särskilt goda exempel på hur samhällen kan utvecklas på ett hållbart vis. Det brukar kallas för ”modellområden för hållbar utveckling”.

I och med en biosfärutmärkelse så skapas inga nya skyddade områden eller nya regelverk. Det ska fungera genom att samhället arbetar mot gemensamma mål. Det planerade biosfärområdet i Vindelälven innefattar hela avrinningsområdet med Laisälven och nedre Umeälven. Det kallas för Vindelälven-Juhtatdahka.

– Juhtatdahka betyder flyttled på umesamiska och syftar på de långa säsongsvandringar som renarna gör mellan kust och fjäll på älvens is och i närliggande områden, förklarar Gardeström.

Det är samspelet mellan människor och naturen, där älven ingår, som är det centrala i biosfärarbetet.

– Vindelälven-Juhtatdahka verkar för att vi fortsättningsvis ska kunna bruka vår natur-men utan att förbruka den!

Det finns många vinster med ett biosfärområde enligt Gareström. Det finns bland annat en organisation som sträcker sig över sex kommuner, två län och sju samebyars renbetesområden, som ständigt arbetar med att lyfta hela älvdalen.

– En biosfärutmärkelse gör att Vindelälven hamnar på världskartan, menar hon.

Biosfärkansliet kommer kunna ha en kunskapsspridande och lotsande funktion. Det gäller även kontakt med andra biosfärområden både i Sverige och utomlands.

– Sen är jag övertygad över att Vindelälven-Juhtatdahka kan bli ett jätteintressant område för forskning inom allt från klimatpåverkan och naturvård till regional utveckling, samverkan och governace (styrning), avslutar Gardeström.

Det är en lång väntan innan man får veta om Vindelälven blir ett biosfärområde eller inte. Just nu skriver Johanna Gardeström en ansökan som Unesco kommer besluta om under sommaren 2019.
