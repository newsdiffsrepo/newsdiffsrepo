Ungas nyhetsvardag ska kartläggas
Jimmy Roos

Vid bland annat Vasaskolan i Gävle kommer gymnasieelever att under två tillfällen de kommande veckorna analysera nyheter i sitt eget digitala nyhetsflöde och redovisa till en forskningsgrupp vid Uppsala Universitet. En av eleverna som agerar forskningsassistent är Hussam Hilow i klass S3A.

– Folk i min ålder får ofta nyheter om kändisskvaller och så vidare, men de bygger ju bara på rykten, säger han och fortsätter:

– Jag har inga problem med att se vad som är trovärdigt och inte men många tror ju på allt de ser. Man kan ju välja att bara tro på det man håller med om också.

Varje elev kommer att titta på en specifik nyhet. Det man främst ska titta på är tre saker; vem är avsändaren och med vilka avsikter, vilka bevis finns för olika påståenden i nyheten och vad säger andra oberoende källor?

LÄS MER: Falska nyheter som inslag i nytt skolmaterial

Det är Uppsala universitet, Vetenskap och allmänhet och RISE som står bakom studien som delfinansieras av Vinnova.

– Idag så vet vi väldigt lite om hur ungas nyhetsflöden ser ut. Det har inte forskats så mycket på området, säger Thomas Nygren, docent vid lärarutbildningen vid Uppsala Universitet, till SVT Nyheter Gävleborg.

TV: Se reportaget från Vasaskolan i Gävle

Han menar också att det forskningsprojekt som man nu sjösätter är det största någonsin som tar ungas nyhetskonsumtion och nyhetsflöde på allvar.

– Såvitt jag vet har inget med samma omfattning genomförts tidigare, säger Thomas Nygren. Och det speciella är ju att vi kommer att ha 10 000 forskningsassistenter till vår hjälp. Det är unikt.

LÄS MER: Det här har du godkänt om du finns på sociala medier

Samtliga ungdomar ska, ute i sina klasser runt om i landet, vid två tillfällen den här veckan, och sedan en gång under vecka 39, skanna sitt eget nyhetsflöde och analysera det.

Under ett par timmar kommer ungdomarna att i mindre grupper få analysera sina nyheter: Var kom de ifrån, vem är avsändare, hur presenteras de, hur underbyggda är nyheterna med fakta osv. Sedan redovisas iakktagelserna.

Utifrån det material som forskargruppen får in så kommer man kunna se var unga får sina nyheter ifrån, och hur de hanterar dem. De som deltar i underökningen kommer att lära sig att själva se på nyheter och flöden med andra ögon.

Målet är att vid jul kunna ge en komplett bild med svar på alla forskningsfrågor. Delar av resultatet kommer att presenteras redan i september och resten i slutet på året.
