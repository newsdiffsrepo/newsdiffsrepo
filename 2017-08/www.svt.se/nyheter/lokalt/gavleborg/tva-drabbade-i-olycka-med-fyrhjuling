Två till sjukhus efter fyrhjulingsolycka
Hanna Degerström

Strax efter klockan åtta på kvällen kom larmet om att en fyrhjuling med två personer på hade kört ned i ett dike längs väg 50 utanför Söderhamn och gått omkull.

Enligt vittnen på plats hade ingen av dem hjälm på sig och en av personerna ska inte ha varit vid medvetande efter olyckan.

– Det är två personer som har suttit på fyrhjulingen. Båda är förda med ambulans till Hudiksvalls sjukhus med oklart skadeläge, säger Pär Olsson på polisen.

Det är i nuläget oklart vem av männen som körde fyrhjulingen varför båda är misstänkta för vårdslöshet i trafik, vållande till kroppsskada och rattfylleri.

Båda männen ska vara i 50-årsåldern och hemmahörande i södra Hälsingland. Enligt Hudiksvalls sjukhus har ingen av de två männen livshotande skador.
