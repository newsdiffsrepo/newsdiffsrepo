Moderatbasen i Gävleborg: ”Jag förstod nästan att det skulle komma”
Jonas Redin

Att Anna Kinberg Batra meddelade att hon avgår som partiledare kom kanske inte så överraskande, med tanke på splittringen i partiet som blivit tydlig under den gånga veckan. Patrik Stenvard, ordförande för Gävleborgsmoderaterna:

– Jag förstod nästan att det skulle komma. Jag förstår Anna, att hon gör det här, det var en omöjlig situation att leda ett parti när hälften av partiet inte vill ledas av henne.

Gävleborgs moderater har varit kluvna till avgångskraven. Medan ungdomsförbundet Muf och Sandvikens moderater krävt avgång, har inte distriktet uttalat något misstroende mot partiledaren.

Frågan är hur splittrat partidistriktet i Gävleborg är.

– Det finns synpunkter hos oss, men vi har sagt att vi håller det internt, vi går inte ut och avsätter partiledare. Tills vi tillsätter en ny, är det den nuvarande som gäller, säger Patrik Stenvard.

Vad är viktigast nu för partiet?

– Det är att samla partiet, ta reda på vad som gör att vi är i det läge vi är i. Alla i partiet har ett ansvar. Och sedan ha en bra process för att hitta en ny ledare.

På frågan om vem som kan ta över som partiledare är Patrik Stenvard avvaktande.

– Jag tror att man ska vara försiktig i det här skedet, inte förhasta sig i resonemangen. Det är ett jättetufft uppdrag att vara partiledare, säger han och tillägger att tiden är knapp – det krävs ännu mer nu än tidigare av partiledaren.

Den splittring som varit har tagit för mycket fokus från sakfrågor, menar Stenvard.

– Vi vill ju fördubbla försvarsanslagen. Vi kommer inte att lyckas om vi håller på så här.

Han tycker att det bra att Anna Kinberg Batra lämnar friviligt, för partiets bästa. Nu hoppas han på en samling kring en ny partiledare. Det blir en spännande höst, med mycket arbete, förutspår Patrik Stenvard.
