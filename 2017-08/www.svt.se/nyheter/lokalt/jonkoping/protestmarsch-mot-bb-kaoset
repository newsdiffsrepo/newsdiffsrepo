Protestmarsch mot BB-kaoset
Maria Sandblom

Under sommaren har barnmorskor i landet vittnat om sin ohållbara arbetssituation. Därför anordnades idag en marsch över hela landet, under namnet ”arg jävla riksmarsch mot BB-kaoset”.

Det är bland andra organisationen Födelsevrålet som står bakom och marschen är en manifestation mot krisen inom förlossningsvården.

– Vi gör det här för att säkra förlossningsvården. Vi vill värna om våra barnmorskor. Utan de har vi ingen förlossningsvård, säger Yrsa Jarl, en av arrangörerna till marschen i Jönköping.

I Jönköping hade ett hundratal människor samlats vid Rådhusparken för att gemensamt tåga med plakat mot Hovrättstorget där tal hölls.
