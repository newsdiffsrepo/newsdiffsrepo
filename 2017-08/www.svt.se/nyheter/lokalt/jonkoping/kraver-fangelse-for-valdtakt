Kräver fängelse för våldtäkt
Daniel Rundqvist

Det var natten till den 10 juni som polis larmades till Storegårdsområdet om en våldtäkt. De två unga männen greps i anslutning till platsen misstänka för att ha förgripit sig på kvinnan, som är i övre tonåren.

När rättegången inleddes i måndags beslutade tingsrätten om stängda dörrar med tanke på de inblandades ålder och med hänsyn till målsägaren.

Åklagaren har med hjälp av vittnen och kvinnans egna uppgifter under den tre dagar långa förhandlingen försökt visa att männen är skyldiga och därmed ska dömas för grov våldtäkt. När rättegången avslutades på fredagen yrkade åklagaren Lars Johansson därför på fängelse. Straffvärdet ansåg han vara 4 år, men med tanke på att de misstänkas relativt låga ålder stannade yrkandet på 2 år och utvisning efter avtjänat straff.

Männen har hela tiden nekat till brott.

– Jag har därför yrkat på frikännande, säger Uno Karlsson, försvarare till en av de båda männen.

Rätten beslutade att de båda åtalade ska stanna kvar i häkte i väntan på domen som kommer den 28 augusti.

Enligt de första uppgifterna var de båda gripna männen 17 år, men åklagaren har senare  uppgett att Migrationsverket därefter har lämnat ett yttrande som bedömer att det är sannolikt att de istället är ”18 år eller äldre”.
