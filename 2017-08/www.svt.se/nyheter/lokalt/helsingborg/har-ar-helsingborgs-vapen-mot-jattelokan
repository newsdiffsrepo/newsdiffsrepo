Fåren är vapnet mot giftiga jättelokan
Linda Ekström

På Örby ängar på Råå, söder om Helsingborg, var det tidigare gott om jätteloka, men nu hinner växten knappt titta upp ur marken innan den hamnar i en fårmage.

– De äter ordentligt av jättelokan, berättar Linda Hellberg som är naturvårdare på Helsingborgs stad.

– Vi märker när vi byter hage att jättelokan är det som fåren först dras till och äter upp.

TV: Se hela inslaget här

Om man kommer i kontakt med växtsaften från en jätteloka kan den ge stora brännskador på huden. Men det bryr sig inte fåren om.

– Vi kollar dem jättenoga. Djurhållare är här varje dag och tittar till dem. De mår hur bra som helst, säger Linda Hellberg.

En förklaring att fåren inte tar skada av växten kan enligt Linda Hellberg vara att de främst äter av det gröna på bladen och inte kommer i kontakt med växtsaften.

– Vi har inte sett att de får några utslag eller brännskador av växten.

Jättelokan är en invasiv art som sprider sig snabbt och konkurrerar ut andra växter. Trots att den varit ett problem länge är det först i år som den svartlistas av EU.

Blommans frön kan leva kvar i marken i flera år, så de här fåren här har att göra ett bra tag framöver.

– Vi ser långsiktigt på det här projektet, menar Linda Hellberg. Här ligger ju en fröbank i marken så om fåren försvinner kan jättelokan snabbt ta över igen. Vi tänker att vi ska ha bete här i alla fall tio år till.

Förutom på betesmarken på Örby ängar finns det även får som bekämpar jättelokan i Hasslarp och Rydebäck.

De här fåren är en av flera metoder som Helsingborgs stad har för att få bukt med den aggressiva växten.

– Vi vill helst inte använda gifter i bekämpningen. Förutom fåren och den vanliga grävmetoden så vi prövar även med att skålla blommorna med hett vatten, säger Linda Hellberg.

Men mest nöjd är hon med fåren.

– Ja, de är ju dessutom ett trevligt inslag i naturen.
