Facket varnar: Fler barnmorskor kan hoppa av
Winnie Gravlund

12 barnmorskor har sagt upp sig från förlossningen i Helsingborg, som SVT Nyheter Helsingborg tidigare berättat.

Dels av missnöje med det nya arbetstidsavtalet, dels på grund av en tuff arbetsmiljö. En del av dem har bytt sjukhus, andra har sökt sig till ungdomsmottagning, gynmottagning och mödravården – där tempot enligt Vårdförbundet är lugnare.

Maria Andersson, styrelseledamot i Vårdförbundet i Skåne och själv barnmorska, varnar för att personalflykten kan komma att fortsätta från Skånes hårt ansatta förlossningskliniker.

– Barnmorskorna är oroliga för arbetsmiljön och det är vi i facket också. Det blir värre och värre för varje år som går. Det är stor brist på barnmorskor samtidigt som det är många förlossningar, säger hon.

Maria Andersson berättar att en barnmorska idag kan arbeta med tre-fyra födande kvinnor. Det fackliga kravet är en födande kvinna per barnmorska.

Nu uppmanar Vårdförbundet arbetsgivaren Region Skåne att se till att förbättra arbetsmiljön, det vill säga anställa fler och ge bättre arbetsvillkor.

– Då stannar personalen. Vi barnmorskor gillar vårt jobb, men händer inget kommer avhoppen från förlossningsklinikerna att fortsätta.

I somras var trycket på förlossningarna i Region Skåne hårt. Hur tufft det har varit varierar lite från sjukhus till sjukhus.

– Vi har hänvisat mellan sju och 10 procent av de blivande mammorna till andra sjukhus, framför allt Malmö. Det är lite för mycket, säger Bodil Herrlin-Hedin, enhetschef vid förlossningen i Ystad.

Ystad ligger högt i Region Skåne vad gäller hänvisningar.

– Vi har för få förlossningsrum och det finns just nu inga planer på att vi ska få fler. Samtidigt har antalet förlossningar ökat med drygt sju procent hittills i år.

Inga kvinnor i akut förlossningsläge skickas iväg.

– Men det finns en oro hos föderskorna och det känns inte jättebra, säger Bodil Herrlin-Hedin.

I Kristianstad talar Barbro Wikström, enhetschef vid förlossningen, om ett extremt läge i somras.

– I juli hade vi ett oerhört tryck, 31 patienter fler än förra sommaren. Den här sommaren har varit besvärligare än tidigare somrar, säger hon.

– Vi har en fantastisk personal som gillar sitt jobb. Men vi är för få, barnmorskorna får ta extra pass och blir förstås slitna, säger Barbro Wikström.

Vad säger ni till oroliga blivande föräldrar?

– Att vi inte kan garantera att de får föda i Kristianstad men att vi gör vårt yttersta för att de ska få göra det.

SVT Nyheter Helsingborg har sökt en representant för Region Skåne för en kommentar.
