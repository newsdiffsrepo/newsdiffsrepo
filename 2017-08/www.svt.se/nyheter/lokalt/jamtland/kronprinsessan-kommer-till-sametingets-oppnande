Kronprinsessan kommer till Sametingets öppnande
Ann Catrin Stenberg PartapuoliSameradion & SVT Sápmi

Kung Carl Gustaf kommer inte att närvara vid Sametingets öppnande nästa vecka. Ingen från kungahuset hade tid att delta, enligt tidigare information från det kungliga hovet.

Men nu har hovmarskalk Lars Erik Tindre meddelat Sametingets kansli att kungen vid deras planeringsmöte beslutat att kronprinsessan kommer att närvara vid öppnandet och invigningen av Sametingets sjunde mandatperiod på onsdag den 30 augusti i Östersund. Det rapporterar Sameradion & SVT Sápmi.

Sametingets ordförande Stefan Mikaelsson är glad över kungens beslut och gläder sig över att kronprinsessan kommer.

– Det är glädjande och hedrande att kronprinsessan Victoria närvarar vid Sametingets öppnande och invigning. Det kändes som ett hack i planeringen när ingen representant från kungahuset skulle närvara men jag har närt en förhoppning om att hovet med lite förändringar i sin kalender kunde ändra sig och tacka ja till vår inbjudan, säger Stefan Mikaelsson.
