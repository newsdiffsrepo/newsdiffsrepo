Gott om jobb i fjällen efter rekordsäsong
Kolbjörn Lindberg

Fjällnäringen växer. Förra vintern blev en ny rekordsäsong med fler skiddagar och sålda liftkort jämfört med året innan. Det gör att suget efter personal är stort.

– Det är alltid en efterfrågan på säsongspersonal men nu är det en god arbetsmarknad, och många som tidigare var intresserade av säsongsjobb har kommit in på arbetsmarknaden och fått andra anställningar, säger Catharina Utanskog, branschstrateg på Arbetsförmedlingen.

Hon tror att skidföretagen därför kan få jobba lite hårdare i år för att fylla platserna, som omfattar allt från skidlärare till liftförare, restaurangpersonal och receptionister.

– Precis som i övriga Sverige är det en stor brist på kockar. Och tittar man på jobb som kräver att man tar lite mer ansvar för personal och ekonomi, som arbetsledare eller gruppledare, kan det också vara svårt att hitta folk.

Den kommande veckan ordnar Arbetsförmedlingen tre jobbmässor, i Stockholm, Mora och Åre. Där kommer det att finnas 1 500 jobb att söka. Men långt ifrån alla företag som är verksamma på skidorterna medverkar, påpekar Catharina Utanskog.

– Sammantaget handlar det om tusentals jobb, säger hon.
