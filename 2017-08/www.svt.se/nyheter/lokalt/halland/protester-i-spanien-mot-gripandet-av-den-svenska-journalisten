Reaktioner i Spanien mot gripandet av svensk journalist
Stina Johansson

Gripandet av den svenska journalisten Hamza Yalcin, hemmahörande i Halmstad, har lett till protester i Spanien. Det rapporterar Sveriges Radio.

– Gripandet har väckt mycket upprördhet och fått stor plats i all massmedia i Spanien och bland många politiska partier, säger författaren och programledaren Luis del Pino, till Ekot.

Enligt del Pino finns en bred uppfattning i Spanien om att Turkiet använder en internationell arresteringsorder för att förfölja oppositionella och bryter mot mänskliga rättigheter.

– Därför har hela journalistkåren här både på höger- och vänstersidan, pressfrihetsorganistaioner och politiker agerat mycket högljutt efter gripandet. Nu avvaktar vi besluten i Spanien men är vaksamma, mobiliserar och måste vara beredda med protester för att Hamza Yalcin inte ska lämnas ut till Turkiet, säger han till Ekot.

De stora medierna i Spanien har rapporterat flitigt och tidningen El País skriver på ledarplats att det spanska rättssystemet inte tagit tillräcklig hänsyn till att Yalcin som svensk medborgare åtnjuter de rättigheter, i synnerhet den yttrandefrihet, som råder i EU.

”Det spanska rättssystemet borde inte bortse från de oacceptabla massgripandena och de repressioner från ett land som reportrar utan gränser definierar som ”världens största fängelse för journalister”, skriver tidningen.

Även vänstertidningen El Diario skriver om Yalcins fall på ledarplats och konstaterar att hans situation inte skiljer sig nämnvärt från de 178 journalister som sitter fängslade i Turkiet och det därmed finns ”178 skäl att vägra att lämna ut Yalcin till Turkiet”.

Den turkiska regeringen har anklagat Hamza Yalcin för att vara ledare för en terroristorganisation.

– Det är dumheter för jag har ingen sådan åsikt och inte något sådant mål heller, sade Hamza Yalcin till SVT Nyheter Halland för drygt en vecka sedan.

LÄS MER: UD har träffat fängslade Hamza

Ekot rapporterar att borgmästaren i Barcelona är en av dem som skrivit till turkiska konsulatet för att kräva att Yalcin släpps. Även före detta domare i Högsta domstolen har höjt röster.

Enligt den spanska nyhetsbyrån EFE riskerar Hamza Yalcin att dömas till ett fängelsestraff på 22 år om han skulle utelämnas till Turkiet.

Utrikesdepartementet och det svenska konsulatet har pågående kontakt med myndigheterna i Spanien.
