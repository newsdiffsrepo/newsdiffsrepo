Insmugglade valpar oroar grannar
Marie Sjöberg

– Tulltjänstemännen sa att det var okej. Hur ska jag kunna veta att intygen var falska? säger mannen till SVT Nyheter Halland.

En veterinär som besökte mannen för att besiktiga valparna upptäckte att intygen inte var korrekta.

Ägaren fick då ett beslut från Jordbruksverket om att valparna skulle hållas isolerade i hemmet fram till 21 augusti för att eventuella sjukdomar inte ska sprida sig, bland annat den fruktade och dödliga sjukdomen rabies.

LÄS MER: Rabies – ett växande hot

Men grannar har anmält till länsstyrelsen och Jordbruksverket att djuren på fastigheten, totalt sju hundar, inte hålls isolerade utan får besök av olika personer. Uppgifter som oroar länsveterinären som har ett regionalt samordningsansvar för smittskydd.

– Om djuren inte hålls isolerade är det risk att eventuell rabiessmitta sprids vidare, säger länsveterinär Viveca Eriksson till SVT Nyheter Halland.

Men hundägaren tillbakavisar kritiken och hävdar att han är noga med att hålla valparna isolerade.

– Det är enbart mina barn och släktingar som har fått vara med valparna, ingen utomstående, säger mannen.

Länsstyrelsen har upprättat ett djurskyddsärende då valparna stått bundna i koppel i trädgården, något som inte är tillåtet, enligt djurskyddslagen. Efter länsstyrelsens påpekande har mannen byggt en inhägnad för valparna.

Det är Jordbruksverket som beslutat om att de insmugglade djuren inte behöver avlivas utan istället hållas i isolering i hemmet då man bedömer risken för att djuren bär på rabiessmitta som liten. Jordbruksverket har ännu inte agerat utifrån de anmälningar som kommit in.

– Vi behöver hämta in mer information från bland annat hundägaren innan vi går vidare, säger Stefan Lindblad, handläggare på Jordbruksverket till SVT Nyheter Halland.

LÄS MER: 49 avlivade hundvalpar efter ökad smuggling

Jordbruksverket har även lämnat ärendet till tullen för att utreda den olagliga införseln av valparna. Även kommunen tittar på ärendet.

– Vi har fått uppgifter om att hundarna skäller mycket och att en av dem tidvis springer lös i området, säger miljöinspektör Josefine Karlsson till SVT nyheter Halland.

Hundägaren själv börjar tröttna på alla problem. Valparna, som han uppger att han först hade tänkt behålla själv, ska säljas så fort isoleringstiden löper ut.

– Det har bara blivit fel alltihop, men jag har lärt mig en läxa. Det är inte så enkelt att köpa hund utomlands, konstaterar han.

I oktober arrangerar Länsstyrelsen i Halland en övning där scenariot är spridning av rabies.

Inbjudna är länets kommuner, räddningstjänst, polis, Region Halland och veterinärer.
