Kvinna misstänks för att falsklarma BB
Stina Sandström

Kvinnan misstänks för cirka 30 falsklarm i hela landet och det har bland annat rapporterats om två fall i Blekinge, tre larm på Höglandssjukhuset i Eksjö och Landstinget i Kalmar har drabbats flera gånger. Det rapporterar Kvällsposten.

I nästan alla fall berättar kvinnan om att hon blöder mycket, i vissa fall har hon sagt att barnet redan är fött och vid något tillfälle att någon hindrar henne med hjälp av våld att åka in till BB.

Sjukhusen gör enligt sina rutiner, det vill säga att en barnmorska försöker vägleda kvinnan samtidigt som sjukvårdspersonal tar sig till platsen. Men i alla fall har ingen födande kvinna funnits på adressen.

Nu letar polis efter kvinnan och enligt Östra Småland har även polisens NOA-grupp kopplats in.
