Här strider vikingar på ängarna än i dag
Simon  Vinnardag

I dag inleddes den sista dagen av vikingamarknaden i de östra delarna av Karlskrona skärgård. Vikingen Robin Faller håller upp sitt röda sköld mot skyn.

– Det är så intensivt och roligt. Under helgen kommer man knappt fram genom byn, säger han och drar sedan upp sin handgjorda yxa mot en besökare.

Sist det var vikingamarknad i byn var för två år sedan. Bakom marknaden står den ideella föreningen Vikingabyn Valshall. Nu under sommaren hoppas man att turister och andra ska öppna upp ögonen för historien.

– Vår kultur och historia visas och blir levande. Just Blekinge var en viktig plats under vikingatiden. Handeln från mellanöstern till resten av Europa var ett skäl, säger Christoffer Cornelius som också är viking i byn.

Under helgens marknad har publiken fått uppleva flera strider mellan vikingarna. En av besökarna bor i närheten av vikingabyn och är glad över utvecklingen av vikingalivet på Senoren.

– Det här är så roligt. Vikingarna är en del av historien vi ska vara stolta över.

Både Robin och Christoffer tycker att deras by och marknad är viktig för att återskapa historien. Bland annat har Karlskrona kommun arrangerat studiebesök för skolklasser till byn.

– Det är väldigt uppskattat. Många har bilden av vikingarna som blodtörstiga barbarer vilket är helt fel. De var till största delen bönder, fiskare och hantverkare som bara levde precis som alla andra på den tiden, säger Christoffer Cornelius.
