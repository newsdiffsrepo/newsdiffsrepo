Herrgårdsdammen i Torsby byggs om
Maria Dahlqvist

Gångvägen mellan Bruksallén och Herrgårdsområdet har egentligen aldrig varit allmän väg, utan tillhört Fortum, men har blivit som en vanlig gångväg för många. Den har också används som lite av en lekplats.

– Det har varit en del skadegörelse, spring och lek där. Det är ju naturligtvis inte lämpligt, åker man i vattnet där kan det gå illa, säger Christer Jansson som är projektledare på Fortum.

Nu ska dammen genomgå en renovering. Modern hydraulik som kommer att fjärrköras från Stockholm ersätter träluckorna. Något som kommer göra det lättare att hålla koll på vattenflödet.

– Vi bygger för de ökade flöden som klimatförändringarna beräknas ge. Med modern utrustning blir det enklare att hålla ett mer naturligt flöde i älven.

Just nu är det en byggarbetsplats vid dammen och gångvägen mellan Bruksallén och Herrgårdsområdet är avstängd. Gående och cyklister hänvisas till andra broar över vattnet. Ombyggnationen beräknas vara klar i vinter men enligt Christer Jansson det betyder inte att gångvägen kommer att öppna som vanligt igen då.

– Det kommer att sättas upp grindar så man inte kan ta sig över bron vid dammen. Man ska inte vistas där det finns hydralik så det kommer inte kunna gå att ta sig in där.
