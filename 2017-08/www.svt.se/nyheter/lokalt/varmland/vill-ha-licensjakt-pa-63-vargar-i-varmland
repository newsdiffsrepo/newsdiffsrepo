Vill ha licensjakt på 63 vargar i Värmland
Bengt Hedin

– När det finns en miniminivå ska vi använda den. Vi tycker det är nog nu. Vi måste ta tag i att vargstammen ökar år från år, säger Henrik Tågmark, förste vice förbundsordförande i Jägarnas Riksförbund, till tidningen Jakt&Jägare.

Jaktkvoten organisationen lagt fram bygger på att vargstammen bör minska till 270 vargar totalt i landet. Det utifrån ett riksdagsbeslutet som säger att Sverige ska ha 170-270 vargar.

– Älgstammen har kollapsat i vissa områden och det är tamdjursägare som tvingas lägga ner fårdriften. Ska vi ha ett levande landskap kan inte vargstammen fortsätta växa, säger Henrik Tågmark till tidningen.

Någon exakt siffra över vargstammens storlek finns inte, men enligt Jägarnas Riksförbund finns det fler än 355 vargar som den senaste inventeringen pekade på.

Vid den senaste licensjakten på varg i vintras sköts sammanlagt 25 vargar i hela landet, elva av dem i Värmland.

Maria Falkevik, rovdjursansvarig vid länsstyrelsen i Värmland, säger till tidningen Expressen att hon inte vill föregå beslutet som ska tas senare av Länsstyrelsen men kan direkt säga att det antal vargar som Jägarnas Riksförbund vill ska skjutas inte är realistiskt.

– Vi har ett ramverk av lagstiftning, domar och praxis att utgå ifrån och då kan det inte bli tal om några sådana här siffror. Jag skulle tro att vi hamnar betydligt närmare förra årets kvot än den som JRF föreslår, säger hon till tidningen.
