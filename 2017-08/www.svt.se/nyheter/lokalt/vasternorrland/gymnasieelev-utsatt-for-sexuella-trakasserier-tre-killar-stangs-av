Gymnasietjej utsatt för sexuella trakasserier – killar stängs av från undervisning
Jenny Stjernström

Under torsdagen förra veckan var en kvinnlig elev på Hågestaskolan i Sollefteå på väg till sitt skåp i korridoren, då ställde sig en kille framför henne och hon kände att han blockerade hennes väg. Därefter blev hon omringad av några killar till som sedan uttalade sig nedsättande med sexuellt innehåll och enligt rektorn känner hon sig rädd, hotad och kränkt av kommentarerna.

– De uttrycker sig på ett sätt som är allt annat än acceptabelt, säger Monika Karlström, rektor på skolan och fortsätter:

– Så som vi har uppfattat det så rör det sig om nedsättande ord och hon känner sig sexuellt trakasserad.

Den utsatta eleven berättar om händelsen för en lärare och namnger ett flertal killar. Då väljer skolan att konfrontera killarna och de stängs av från en veckas undervisning. I samband med det görs en polisanmälan.

SVT: Känner hon de här killarna?

– De går ju på samma skola så de är ju kända för varandra men det är inte så att de är vänner, säger Monika Karlström.

Skolan har informerat killarnas föräldrar om händelsen och den utsatta eleven har erbjudits stöd från kurator. Efter avstängningen återstår det att se vad som är nästa steg beroende på vad polisutredningen visar.

– Det är viktigt att tjejen känner sig trygg i sin skolmiljö. När det gäller killarna får vi se, vi hoppas att det ska kunna bli bra även för dem, säger Monika Karlström.

Under tiden som Monika Karlström har varit rektor på Sollefteå gymnasium har inte något liknande hänt, och enligt henne är det sällsynt att elever blir avstängda från undervisning. Men skolan ansåg att det var nödvändigt i det här fallet.

– Jag tänker ju såhär på Sollefteå gymnasium så är det jätteviktigt med trygghet. Vi vill att alla ska känna sig trygga. Vi tycker inte att någon tjej ska bli behandlad på det viset.
