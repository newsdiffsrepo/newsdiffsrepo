Polisen: Uppgörelser mellan asylsökande
Fredrik Israelsson

Flera uppmärksammade och våldsamma bråk i centrala stan med många inblandade har skakat om Härnösand i sommar.

Bakgrunden till det inträffade har varit och är fortfarande inte riktigt klar. Men nu bekräftar alltså polisen att det handlar om uppgörelser mellan olika grupper av flyktingar.

– Det här har skett i kretsen av asylsökande. Någon enstaka person utanför de här grupperingarna har vid något tillfälle blandat sig i det hela, men har då själv sökt sig platsen. Vår bedömning är att det inte är någon fara för den breda allmänheten, säger Börje Öhman, kommunikationschef i polisens region nord.

Även asylsökande från Sundsvall har åkt till Härnösand och deltagit i bråken.

Är det en och samma nationalitet det handlar om här?

– I huvudsak, ja, säger Börje Öhman som dock inte vill specificera vilken nationalitet det är frågan om.

Upprinnelsen till bråken är alltså inte helt klarlagd ännu av polisen.

– Ibland tror jag att man bråkar för att man vill bråka. Det finns säkert något i utgångspunkt men det är inget som vi fått fram ännu.

Allmänheten behöver inte vara orolig säger du – vad grundar ni det på?

– Vi grundar det på de bråk som varit som skett mellan de här grupperna eller ibland till och med inom grupperingarna. Därför anser vi att allmänheten inte ska behöva vara rädd för att bli utsatt.

Händelser av den här typen är svåra för polisen att utreda menar Börje Öhman.

– När det är 10, 15 eller kanske till och med 20 personer inblandade så är det svårt att få fram ett händelseförlopp som också går att styrka, säger han.

Det senaste bråket uppstod i måndags. Tre personer sitter nu anhållna misstänkta för försök till dråp och häktningsförhandlingar mot dem hålls mest största sannolikhet i morgon torsdag.

– Som det ser ut nu skulle utredningen försvåras väsentligt om någon av dem försattes på fri fot i nuläget, säger kammaråklagare Staffan Blyberg som leder förundersökningen till SVT Nyheter Västernorrland.

Har de gjort några medgivanden i förhören, eller kunnat ge någon bakgrund till det inträffade?

– De har varit fåordiga men det de har sagt har inte gett oss någon förklaringsmodell till det hela som vi kan ta till oss, säger Staffan Blyberg.

En av de anhållna har även suttit häktad misstänkt för grov misshandel i samband med bråket den 31 juli.
