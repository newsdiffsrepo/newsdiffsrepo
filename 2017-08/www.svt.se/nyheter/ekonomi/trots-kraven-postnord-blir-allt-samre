Trots regeringens krav – Postnord blir allt sämre
Jan Nylander Ekonomireporter

Det var i oktober som regeringen fick nog efter att det uppdagats att PostNord haft problem med att få ut brev till kunderna. Näringsminister Mikael Damberg (S) kallade då in in den högsta ledningen för Postnord och krävde förbättringar.

LÄS MER: Regeringens ultimatum till Postnord

– Regeringen tar den här frågan på stort allvar och har nu sagt till bolaget att de måste redogöra för hur de agerar för att öka kvaliteten i leveranserna men också för att återupprätta förtroendet, sa han efter mötet med postens ledning.

Men när SVT Nyheter granskar de första sju månaderna i år visar det sig att kvaliteten har blivit sämre järmfört med samma period föregående år. Och de senaste fyra månaderna har det gått nedåt rejält.

LÄS MER: Brevbärarna fuskade med utdelningen

Inte en enda månad har Postnord nått upp till sitt viktigaste mål att 94 procent av kunderna ska få sitt brev leverat till nästa dag. Situationen beror enligt Postens ledning på de sparkrav som uppstår när allt färre sänder brev i Sverige.

– Det här ger otroligt stora anspänningar på oss. Ibland lyckas vi inte i vår omställning utan att det får kundpåverkan, säger Postnords Distributionschef Erika Ahlqvist.

LÄS MER:  Starka reaktioner efter SVT:s granskning av postkaoset

Enligt Post och Telestyrelsen, PTS, beror försämringarna på att Postnord genomfört stora besparingar:

– Man har en bemanning som är ganska känslig för störningar säger Joakim Levin som är sakkunnig vid PTS

LÄS MER: VD förnekade att brev försvann – tvingades backa

– Får man avhopp av sommarjobbare eller sjukdom har bolaget inte tillräckligt med extraresurser för att sätta in i de situationerna. Då kan det hända att man får ställa vissa turer vilket drabbar vissa postmottagare som då får vänta på sin post.

Postnord sitter nu i en rävsax. För bolaget måste varje år spara allt mer i takt med att digitaliseringen gör att vi skickar allt färre brev. Det gör att marginalerna blir allt mindre i företaget.

– År 2010 när volymerna såg helt annorlunda ut jämfört med i dag hade vi en helt annan typ av beredskap, säger Erika Ahlqvist som är distributionschef på Postnord. Vi hade mer tåg. vi hade mer flyg. Vi hade fler medarbetare. Så det är klart att det är annorlunda nu jämfört med tidigare på 2000-talet.

På tillsynsmyndigheten PTS tror man att det blir svårt för Postnord att komma tillbaka till den situation som rådde under många årtionden då posten klarade sitt eget mål att leverera 94 procent av alla brev till sina kunder över hela Sverige.

– Det är en lång bit kvar till den nivå som postmottagarna har vant sig vid under lång tid. Så man kan förstå att de tycker att saker och ting har blivit sämre, säger Joakim Levin.

Vad säger då näringsministern Mikael Damberg (S) om misslyckandet? SVT har sökt honom i flera dagar men han vill inte ställa upp på en intervju men lämnar följande skriftliga kommentar:

”Jag blir bekymrad över det missnöje som det har rapporterats om i media under sommaren. En fungerande postverksamhet i hela landet är viktig för regeringen, det är självklart att man ska kunna lita på att brev och paket kommer fram.

Så sent som i våras kom en tillsynsrapport som visade att Postnord klarat av det första hindret. Jag hoppas att sommarens problem inte är ett tecken på att bolaget börjar ta lätt på kvalitetsproblemen.”
