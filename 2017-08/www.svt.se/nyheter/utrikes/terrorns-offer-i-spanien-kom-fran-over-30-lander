Terrorns offer i Spanien kom från över 30 länder
TT

Det kommer allt fler uppgifter om offren i terrordåden i Spanien. Minst 14 personer dödades och över 130 skadades i de två attackerna i Barcelona och Cambrils, de allra flesta på Las Ramblas.

Två italienare har bekräftats finnas bland de döda. En 35-årig man höll sin sexårige son i handen och kördes sedan på av skåpbilen. Hans fru bar deras sjumånadersbebis och italienska medier rapporterar hur mannen kastat sig för att skydda barnen.

LÄS MER: Detta vet vi om terrorattacken i Barcelona

Det första dödsoffret som identifierades var en 57-årig spanjor från staden Lanteira. Hans fru uppges vara allvarligt skadad, skriver El País. Fruns systerdotter och hennes yngsta son uppges också vara döda.

En 42-årig man från USA som var i Barcelona med sin fru på försenad bröllopsresa dödades. Paret tog en drink när han behövde gå på toaletten.

LÄS MER: Barcelonabor trotsar terrorn: ”Vi ger oss ut på gatorna”

– I nästa sekund hörde jag rop och skrik. Jag knuffades in i en souvenirkiosk och gömde mig medan alla sprang iväg och skrek, berättar frun för NBC News.

Kanadas premiärminister Justin Trudeau uppger att en kanadensisk medborgare dödades och fyra andra skadades.

LÄS MER: En fjärde misstänkt gripen för attacken

Tre marockaner har skadats, bland dem ett sexårigt barn som är ”i kritiskt tillstånd”, enligt landets utrikesdepartement.
