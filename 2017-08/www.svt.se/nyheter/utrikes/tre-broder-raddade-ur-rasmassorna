Tre barn räddade ur rasmassorna efter jordbävningen i Italien
TT

Efter nästan 16 timmar grävdes en 11-årig pojke fram av räddningsarbetare. De hade tidigare räddat hans bröder, en sjuåring och en sju månader gammal pojke, rapporterar nyhetsbyrån AP.

TV: Här dras människor fram ur rasmassorna efter jordbävningen

När det stod klart att alla syskon klarat sig med livet i behåll steg jubel och applåder över förödelsen.

– Det var tyst ett tag, de var trötta. Sedan började de prata igen och det stärkte oss, säger Luca Cari, talesperson för räddningskåren, till nyhetsbyrån AFP efter det att räddningsdramat avslutats.

När skalvet, som hade en magnitud på omkring 4,0, inträffade på måndagskvällen sprang invånare och turister ut på gatorna i panik. Italien befinner sig mitt i turistsäsongen – restaurangerna var fullsatta och många butiker fortfarande öppna. En del boende och besökare har valt att lämna ön, som ligger utanför Neapel, av rädsla för efterskalv.

”En fruktansvärd upplevelse, allt skakade, och vi kastades in i mörkret, hus kollapsade ... en mardröm”, skriver ett vittne på Twitter.

Minst två kvinnor har omkommit och omkring 40 personer har skadats. En av kvinnorna dog när hon träffades av fallande bråte från en kyrka i badorten Casamicciola. Minst 1.500 personer har blivit hemlösa, enligt tidningen Il Messagero.

Inga svenskar har skadats eller dödats, enligt utrikesdepartementet.

Ischia har flera gånger drabbats av jordbävningar. Den värsta inträffade 1883, då över 2.000 personer omkom.

Ön har en bofast befolkning på omkring 60.000, men på sommaren växer antalet till över 200.000. Många från det italienska fastlandet äger fritidsbostäder på ön.
