Flaggmiss får indoneser att rasa
TT

Arrangören vände flaggan upp och ned i en souvenirbok och fick den indonesiska att likna Polens.

Nu anklagar Indonesien den malaysiska arrangören av Sydostasiatiska spelen för försumlighet. Misstaget har retat upp människor hemma i Indonesien och raseriet har spridit sig snabbt i sociala medier.

Erick Thohir, indonesisk ledamot i internationella olympiska kommittén (IOK), har krävt att boken ska dras tillbaka och att en ny upplaga ska tryckas.

Landets idrottsminister Imam Nahrawi har sagt att misstaget är ”mycket smärtsamt”. Nu ska Malaysias idrottsminister och företrädare för arrangören träffa Nahrawi för att be om ursäkt. ”Vi beklagar misstaget”, säger de i ett uttalande.

De 29:e Sydostasiatiska spelen invigdes i Kuala Lumpur på lördagen.
