President Mugabes fru flydde från brottsanklagelse
TT

Den sydafrikanska polisen hade infört extraordinära gränskontroller för att hindra Grace Mugabe från att lämna landet, men regeringen publicerade på söndagen en kommuniké som beviljade henne diplomatisk immunitet. Tidigt i morse landade så både den 93-årige presidenten och hans 52-åriga hustru på flygplatsen i Zimbabwes huvudstad Harare.

LÄS MER: Mugabes fru anklagad för misshandel

Det främsta oppositionspartiet i Sydafrika, Demokratiska alliansen, kräver att en parlamentarisk utredning tillsätts för att utröna hur Grace Mugabe kunde ”fly landet mitt i natten och därmed undvika rättsliga följder”.

20-åriga fotomodellen Gabriella Engels anklagar presidenthustrun för att ha misshandlat henne med en elsladd på hotellrummet, där hon befann sig med Mugabes två söner. Enligt Engels fick hon djupa sår i både pannan och bakhuvudet.

Grace Mugabe, som betraktas som en möjlig efterträdade till sin make, är känd för sitt häftiga humör. 2009 hävdade hon också diplomatisk immunitet efter att upprepade gånger ha slagit en brittisk fotograf som tog bilder vid ett lyxhotell i Hongkong.
