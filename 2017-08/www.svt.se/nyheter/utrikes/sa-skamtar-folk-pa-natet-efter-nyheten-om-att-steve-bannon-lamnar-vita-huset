Så skämtar folk på nätet efter nyheten om att Steve Bannon lämnar Vita huset
Linnea Carlén

Presidentens första halvår vid rodret har kantats av avhopp och avskedanden – både i hans närmaste krets och från myndigheter. I slutet av juli avskedade Donald Trump Vita husets nya kommunikationschef Anthony Scaramucci, bara tio dagar efter att han tillträdde.

På fredagskvällen bekräftade Vita huset att den kontroversielle chefsstrategen Steve Bannon blir näste man att lämna sin post.

LÄS MER: ”Utnämningen av Bannon har varit kritiserad från dag ett”

Omgående tog många till sociala medier för att kommentera avgången, den stora majoriteten i form av glädjeyttringar – och en hel del både putslustiga och hånfulla skämt.

Några anspelade på det faktum att de många avskedanden som hittills kantat Trumps ämbetsperiod lätt kan föra tankarna till dokusåpan ”The Apprentice”, där han gjorde sig känd för frasen ”You´re fired!”.

LÄS MER: Här är alla som har lämnat under Trumps tid i Vita huset

Peter Alexander, inrikesreporter på den amerikanska tv-kanalen NBC News, upplyste på Twitter sina följare om att Bannon inte är den enda att få kängan på en fredag. Både Sean Spicer, Vita husets tidigare pressekreterare, och Reince Priebus, tidigare stabschef, har lämnat den vita maktborgen i Washington D.C på samma veckodag.

Och samtidigt som tusentals under kvällen twittrar om Steve Bannon sprids också hashtaggen #BannonOut, ungefär ”Bannon är ute”.

Steve Bannon är populär hos extremhögern i USA. Han var Donald Trumps kampanjledare under det amerikanska presidentvalet och när Trump sedan anställde honom som chefsstrateg möttes det av upprördhet från många håll.

Efter sitt uttåg från Vita huset bekräftades under fredagskvällen, amerikansk tid, att Bannon nu återgår till sin roll som chef för den högerpopulistiska och kontroversiella sajten Breitbart.

”Om det finns några oklarheter, låt mig göra det klart: Jag lämnar Vita huset och drar ut i krig för Trump mot hans motståndare – på Capitol Hill, i medierna och i företags-Amerika”, säger Bannon i en första kommentar till Bloomberg News.

LÄS MER: SVT:s utrikeskommentator om Steve Bannons avgång
