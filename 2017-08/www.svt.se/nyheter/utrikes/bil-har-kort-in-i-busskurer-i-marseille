Skåpbil har kört in i busskurer i Marseille
Johan Juhlin

En person har dödats och en skadats sedan en vit skåpbil kört in i busskurer på två olika platser i Marseille, Enligt fransk polis utreds händelsen, som inträffade på måndagmorgonen i stadsdelen La Valentine, inte som ett terrordåd.

Skåbilsföraren körde först in i en busskur där en 29-årig kvinna skadades. Därefter fortsatte han färden för att 45 minuter senare ramma ytterligare en busskur där en 42-årig kvinna dödades, rapporterar La Provence.

Föraren körde sedan vidare men kunde gripas i närheten av infarten till en större vägtunnel i det gamla hamnområdet. Enligt Le Matin ska den 35 årige mannen vara kriminellt belastad och känd av polisen sedan tidigare. Källor uppger att han har någon typ av psykiska problem.

Skåpbilen ska ha stulits tidigare under morgonen.

Motiven är inte klarlagda, men med tanke på att det gick så pass lång tid mellan de två incidenterna misstänker polisen att mannen hade någon form av uppsåt och att det var medvetna attacker.

– Samtidigt måste man då undra varför han valde just dessa två områden, frågar sig David Reverdy på polisen i Marseille.

– Om han hade velat döda och ställa till med blodbad finns det andra platser och tidpunkter i Marseille då det är betydligt fler människor i rörelse.

Händelsen utreds inte som ett terrordåd, men polisen ha  förstärkt beredskapen i Marseille.
