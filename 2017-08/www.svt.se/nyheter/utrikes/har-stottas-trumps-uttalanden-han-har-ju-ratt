Här stöttas Trumps uttalanden: ”Han har ju rätt”
Ella BergerReporter i Manassas, Virginia

Matmarknaden i Manassas samlar stadens invånare den tidiga torsdagsmorgonen. Här stödde många Donald Trump i presidentvalet. Och till skillnad från den allt starkare kritikstorm som möter presidenten i Washington tycker de flesta vi möter här att han gjort ett bra jobb.

– Han försöker. Men han är ny på jobbet och det är inte så lätt. Alla är så hårda mot honom och jag tycker inte att rapporteringen är rättvis, säger Trump-supportern Patricia.

– Han har kanske inte alla rätta svar och helt färdigtänkta svar. Men han är inte rasist. Han är en vit president som är ny på jobbet. Och det är inte så lätt.

LÄS MER: Trump fördömde inte högerextrema – får kritik från båda håll

Att rapporteringen kring hur Donald Trump hanterat våldet i Charlottesville är orättvis tycker även 79-årige Larry Nielsen.

– Donald Trump har gjort rätt. Men medierna är så partiska, det har de alltid varit. Jag är 79 år gammal och så långt tillbaka jag kan minnas har de varit det. De väljer någon att gå på, men de borde vara neutrala. Men det är de inte, bara Fox News.

LÄS MER: Trumps uttalanden hyllas av nazister

Två dagar efter att vit makt-demonstrationen i centrala Charlottesville urartat i våldsamma konfrontationer med motdemonstranter, och en högerextremist kört sin bil in i folkmassa och dödat 32-åriga Heather Heyer, gick Donald Trump ut och fördömde våldet ”från många sidor”.

LÄS MER: Analys: Trump vill inte stöta sig med extremhögern

Efter hård press – både utifrån och från det egna partiet – om att ta avstånd från högerextremistiska grupper som nynazister och Ku Klux Klan gjorde presidenten ett nytt uttalande där han gjorde just det.

Men dagen efter gjorde han ännu en gång klart att skulden för våldet i Charlottesville ligger hos båda sidor – och kritiken fick ny fart.

Larry Nielsen håller med Donald Trump i hans uttalande.

– Jag är emot rasism och nazister, men det här är ett fritt land och de har rätt till sin åsikt. De har däremot inte rätt att gå fram med klubbor och börja slå folk – och båda sidor gjorde det. Det var därför Donald Trump sa att båda sidor bär skuld, för båda sidor började slåss, säger Larry.

LÄS MER: Detta har hänt i Charlottesville

Han vän Richard stämmer in i det:

– Jag håller med till hundra procent. Den person som säger att våldet endast kom från högern är inte sanningsenlig, det är partiskt. Det är därför jag inte tittar på nyheterna längre, där hör man bara att allt var på grund av nynazisterna.

Men är det inte viktigt att presidenten tydligt tar ställning mot nazister och vit makt-förespråkare?

– Det här är ett fritt land. Enligt det första tillägget så har de rätt till sin åsikt, precis som kommunister och vem som helst. Och som jag förstår det hade de tillstånd att demonstrera så det var helt lagligt. Staden kanske inte borde gett dem tillstånd, men det är en annan sak.

Efter händelserna i Charlottesville, som startade som en demonstration mot ett beslut att plocka ner en sydstatsgeneral, har liknande statyer börjat plockas ner på andra håll i USA.

Även det här har Donald Trump kritiserat – och även det får han stöd i.

– Jag kan inte hjälpa att det här landet varit segregerat. Jag kan inte hjälpa att det fanns slaveri, det är hemskt. Men jag hade inget att göra med, och att ta ner de här statyerna är löjligt. De har stått där i hundra år och de representerar historia, och man kan inte skriva om historien. Slaveriet fanns och vi kan inte ta bort det, säger Larry Nielsen.

LÄS MER: Trump kritisk mot att sydstatsmonument tas bort

Men inte alla som la sin röst på Trump är nöjda med hur han hanterat den senaste veckans händelser. Harriet tycker, precis som många andra vi möter, att medierna för ofta vrider saker till Donald Trumps nackdel – men den här gången är hon böjd att hålla med.

– Jag röstade på honom, men jag är inte nöjd med hans svar på det som hände i Charlottesville. Jag kan inte säga att han gör ett bra jobb, men han är bättre än alternativet vi hade i valet.

George röstade också på Donald Trump. Men även han är missnöjd med presidentens uttalanden.

– Han kunde ha gjort det annorlunda. Ansvaret ligger hos både demonstranter och motdemonstranter, det har han rätt i, men man kan inte ge vit makt-förespråkare och nynazister en känsla av att de gör rätt. Man måste stå upp mot det och säga att det är dåligt för vårt land.

LÄS MER: Protester mot Trump efter sent fördömande av Charlottesville

George hoppas fortfarande på bättre tider under president Donald Trump, men hittills är han besviken och tycker att Trump är för aggressiv när det kommer till medierna.

– Han får det att låta som att medierna är ute efter honom, att medierna är skurken, och det kanske är så ibland men för det mesta tror jag det handlar om att medier springer på den bästa storyn – och om det alltid är dålig publicitet för honom så kanske han ska fundera på att ändra på sitt sätt så att han inte alltid blir den bästa storyn.
