Presidenten manar till förståelse i invandringsfrågan
Joel Malmén

President Niinistö inledde med att beklaga det fruktansvärda dådet som skakat hela Finland, och uttryckte sina kondoleanser till de skadade, offrens familjer och de som skadats när de försökte skydda andra.

Efter att ha berömt finska myndigheters snabba utredning av händelsen manade Niinistö till förståelse och diskussion i invandringsfrågan. Han menade att det kan komma att uppstå fler problem, i och med att många av de som sökt asyl i Finland inte uppfyller asylkraven, men vidhöll att Finland ligger i framkant vad gäller att följa de internationella rekommendationerna.

Niinistö menar att EU gemensamt måste ta tag i flyktingfrågan, snarare än länderna hanterar den enskilt. Flyktingströmmen från Afrika kräver internationellt samarbete för att kunna hanteras tillbörligt, enligt presidenten. Han menar att Europas mottagningsförmåga är pressad, och att det är viktigt att hjälpa flyktingar på plats.

LÄS MER: Detta vet vi om knivattacken i Åbo

Finsk polis släppte under söndagen ett nytt pressmeddelande, i vilket det meddelades att man ännu inte förhört den 18-årige man som misstänks ha utfört knivattacken i Åbo, då två dog och åtta skadades.

Händelsen utreds som terrorbrott, och under söndagen genomförde polisen en rekonstruktion av attacken på brottsplatsen.

Polisen håller även förhör med fyra andra personer som misstänks för inblandning i dådet, samt med ögonvittnen. De har upprättat ett WhatsApp-konto dit filmer och bilder från attacken kan skickas.
