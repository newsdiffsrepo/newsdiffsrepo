Sjuåriga Julian ett av offren i Barcelona
Carol Atallah

Julian Cadman, 7 år, rapporterades saknad efter attacken i Barcelona. Han ska ha varit med sin mamma på La Rambla när skåpbilen kom körandes. Hans mamma var en av dem som skadades svårt och hon fördes till sjukhus. Men var hennes son tog vägen har varit oklart.

LÄS MER: Detta har hänt – attacken i Barcelona

Spanska medier ska under lördagen ha rapporterat att pojken var återfunnen, skriver Expressen. Men den katalanska polisen ska ha dementerat den uppgiften senare samma dag. På twitter skrev de: ”Vi har varken sökt efter eller hittat något försvunnet barn efter Barcelonaattacken. Alla dödsoffer och skadade har lokaliserats”.

Julian var i Barcelona med sin mamma för att vara med på en släktings bröllop. Hans pappa, som var kvar i Australien, flög till Barcelona efter attacken för att försöka hitta sin son.

LÄS MER: Grafik: Terrordåden som skakat Europa 2017

På söndagseftermiddagen kom uppgifter från katalansk polis som bekräftade att sjuåriga Julian Cadman blev ett av de 13 offer som dog i attacken i Barcelona.

En spansk byrå för förvunna personer, Virbac España, skriver på facebook att Julians familj bekräftat sonens död och att de vill tacka alla som engagerat sig i sonens försvinnande.

Julians mamma ska ha blivit svårt skadad i attacken, men hennes tillstånd är stabilt, skriver BBC.
