Spanska muslimer: ”Vi är emot terror och rädsla”
Niklas Svensson

När vi träffar henne har hon nyss deltagit i ett möte inför ytterligare en som ska äga rum i morgon.

– Vi manifesterar för att vi är muslimer och vi är emot terror och rädsla. Vi är här för att tala om för folk att den rädsla de känner, den känner också vi. För att tala om att den fred som de vill ha vill, vi också ha.

LÄS MER: Sjuåriga Julian ett av offren i Barcelona

Manifestationerna är också att sätt att möta kritiker som menar att muslimska organisationer inte markerar sitt avståndstagande tillräckligt och för att betona att de inte anser att attackerna är förenliga med islam.

Det finns en oro för att attentaten kan leda till ett ökat hat mot muslimer, men Aicha Charifa säger samtidigt att hon tror på sin stad.

– Man märker en liten förändring men det handlar om en minoritet. Folk borde se de ansvariga för attacken som individer precis som de borde se araber och muslimer som individer. Då skulle de vara arga ett tag men det skulle gå över, det skulle inte bestå, säger Aicha Charifa, och fortsätter.

– Barcelona är en internationell stad, en stad med många nationaliteter. Och att komma till staden är som att komma hem. Att vara i Barcelona är att känna sig som hemma. Jag skulle inte vilja bo någon annanstans.

Organisationens lokal ligger i el Raval, ett område där många har en bakgrund i muslimska länder. Här har också Mutasim Abdelgadir drivit sin inredningsaffär i trettio år. Han trycker också på att Barcelona är en öppen och multinationell stad och säger att han aldrig haft problem på grund av att han är muslim.

LÄS MER: Spansk polis har hittat 120 butangasbehållare

Han tror inte heller att de två terrorattentaten kommer att förändra det, och hänvisar till terrordådet i Madrid 2004.

– När det hände i Madrid blev jag väldigt rädd och trodde att vi skulle få det svårt, men reaktionerna förvånade mig. Jag blev bemött som om inget hade hänt.

Däremot säger han att medier har en viktig roll i hur de diskuterar attentaten.

– När de berättar om vad som hände så ska de berätta om brottslingen bakom och inte sammankoppla terrorism och islam. Islam står för fred, terrorism för någonting helt annat.

LÄS MER: Imamen förekom i polisutredning av Madrid-dåden
