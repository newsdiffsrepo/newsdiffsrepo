Twitterkonto avslöjar identitet på högerextrema demonstranter
Ingrid ThörnqvistUtrikesredaktör

Logan Smith är grundare av twitterkontot @YesYoureRacist och började publicera bilder på deltagare i den högerextrema marschen i Charlottesville, då en kvinna dödades och 19 skadades.

Han uppmanade sina följare att skicka namn och uppgifter om demonstranterna så han ”kunde göra dem berömda”.

Logan Smith säger i en intervju i CNN att han blev överväldigad av responsen. Antalet följare ökade från 65.000 till närapå 400.000 och många vill bidra med att identifiera demonstranterna.

LÄS MER: Flera svenska högerextrema i Charlottesville

Han anser att rasismen i USA har ökat under president Trump och om man inte fördömer rasismen och anti-semitismen blir man en tyst medbrottsling.

Logan Smith startade kontot 2012 för att leta upp tweets där folk skriver: ”Jag är inte rasist men”, ofta följt av en rasistisk fortsättning på meningen.

LÄS MER: Efter våldet i Charlottesville: Nu faller statyerna

En av de identifierade i fackeltåget är Peter Cvjetanovic, en 20-årig student från universitetet i Reno. Han fick efter det flera dödshot och beklagade i en radiointervju att en kvinna dödats och att flera skadats. Han säger sig inte ha något emot minoriteter men vill bevara den europeiska kulturen.

LÄS MER: Steve Bannon om extremhögern: ”En samling clowner”

Efter identifieringen av Cvjetanovic gick hans universitet gick ut med fördömanden av vitmaktrörelsens värderingar.

Men några har blivit felaktigt utpekade som deltagare i demonstrationen. En professor i Arkansas twittrade att han befunnit sig på annan ort, vilket också verifierades av hans universitet och korrigerades av @YesYoureracist.

En av demonstranterna blev av med jobbet sedan hans identitet blivit känd.

LÄS MER: Detta har hänt i Charlottesville

Logan Smith får också kritik för att bedriva hetsjakt och hänga ut oskyldiga människor. Han försvarar sig med att han slogs av att demonstranterna inte längre gömde sig bakom maskereringar och att många stod sida vid sida med KuKluxKlan-medlemmar och nynazister.

– De väljer att visa sig öppet och då bör de också stå med namn och inte vara anonyma ansikten i en folkmassa. Det här är dina grannar, arbetskamrater, kanske till och med dina vänner, säger Logan Smith i CNN.

Han beklagar att den identiferade Peter Cvjetanovic blivit dödshotad men det har han själv och hans familj också blivit, säger han.

TV: Missnöje och avhopp efter Trumps uttalande om Charlottesville
