Imamen förekom i polisutredning av Madrid-dåden
Joel Malmén

De flesta av de misstänkta attentatsmännen i veckans terrordåd i Spanien härstammade från, och bodde i, den lilla staden Ripoll i nordöstra Spanien.

En marockansk imam, som arbetat i en moské i Ripoll men varit försvunnen sedan i juni, misstänks ha bidragit till radikaliseringen av terroristerna. Polisen misstänker att han kan ha dött i en explosion i ett hus i staden Alcanar under onsdagen.

LÄS MER: Polisen misstänker: Försvunnen imam radikaliserade gärningsmännen

Spanska El Periódico uppger nu att imamens namn förekommit i polisutredningar redan efter bombdåden i Madrid den 11 mars 2004.

Dokumentation med imamens namn ska ha hittats hemma hos en av de huvudmisstänkta för dåden, Mohamed Mrabet Fhasi, som fälldes – och senare frikändes – för rekrytering av terrorister.
