Station i franska Nîmes evakuerad efter larm om beväpnade personer
Mathias Gerdfeldter

Järnvägsstationen i Nîmes i södra Frankrike har evakuerats strax efter kl 21 på lördagskvällen, efter uppgifter om att beväpnade personer synts på området.

Enligt le Parisien har vittnen larmat om en misstänkt beväpnad man som rört sig i området utanför stationsbyggnaden. Polis tillkallades och uppges ha omhändertagit personen.

Det är oklart om han verkligen var beväpnad, och i sådana fall med vad. Tidningen Midi Libre rapporterar att det kan ha rört sig om en vapenattrapp.

Lokala myndigheter bekräftar på Twitter att det inte har skett någon skottlossning på området.

Enligt Midi Libre uppmanade polis resenärer att akut evakuera stationen, och allmänheten uppmanades samtidigt att undvika området.

Vittnen berättar för le Parisien att polis skrikit ”ta er härifrån, spring” vid evakueringen, vilket orsakat visst tumult på platsen.

Stationen hölls avstängd under en dryg timme, och polis genomsökte området för att se om ytterligare några misstänkt beväpnade personer skulle finnas på platsen.

Vid 22:30-tiden öppnades stationen åter för trafik och allmänheten, uppger lokala myndigheter. Ingen ytterligare person uppges ha omhändertagits.

Under lördagen startade cykellopet La Vuelta de España i Nîmes.

En person på plats, som citeras av tidningen La Vanguardia, skriver på Twitter att han under evakueringen hölls kvar inne i ett pressrum, som en förbyggande åtgärd.

Det finns i nuläget inga indikationer på att händelserna i Nîmes har någon koppling till veckans terrordåd i nordöstra Spanien.
