Irak inleder offensiv mot IS i Tal Afar
Mathias Gerdfeldter

Irak har inlett en markoffensiv för att överta staden Tal Afar, väster om Mosul, som kontrolleras av terrorgruppen IS.

Det uppger landets premiärminister Haider al-Abadi i ett tv-sänt tal tidigt på söndagen.

– Jag säger till Daesh (IS) att det inte finns något annat val än att lämna eller bli dödad, säger han.

Tidigare i veckan inledde Irak, som får stöd av bland annat USA, flygbombningar över staden, som ligger omkring åtta mil väster om Mosul. Målen då var bland annat tunnlar och vapenlager.

LÄS MER: Irak bombar IS i Tal Afar

Omkring 2.000 IS-trogna milismän beräknas enligt Irak och USA fortfarande befinna sig kvar i Tal Afar.

Sedan Mosul föll ur IS händer tidigare i sommar räknas Tal Afar som terrorrörelsen sista stora fäste i Irak, rapporterar BBC.

Civilpersoner är redan på flykt från staden för att undkomma de strider som är väntade. Enligt FN har 49.000 människor flytt området runt Tal Afar sedan i april. De som befunnit sig inne i staden vittnar om svåra förhållanden, med minskande förråd av förnödenheter.

Hjälporganisationer tror att de flesta civila nu kunnat lämna staden.

Några timmar innan premiärministerns tal spreds flygblad över staden som sade att invånarna skulle vidta försiktighetsåtgärder.

I somras utropade regeringssidan seger mot IS i Mosul, den största stad som IS haft kontroll över. Det var där terrorgruppen utropade ett eget kalifat 2014.

LÄS MER: Irak utropar seger i Mosul

Tal Afar har sedan dess varit avskuret från andra IS-kontrollerade områden.
