Scaramucci: Personer inom Vita huset vill få bort Trump
Erik Wikén

Vita husets före detta kommunikationschef Anthony Scaramucci, som fick sparken efter bara tio dagar på posten, uppger till ABC News att det finns ”element” inom Vita huset som arbetar för att avsätta Donald Trump, skriver BBC.

Det är första gången som Scaramucci uttalar sig till ABC News efter att ha fått sparken för en månad sedan.

LÄS MER: Trump avskedar Scaramucci som kommunikationschef i Vita huset

”Vad som händer i Washington... är att presidenten inte är en del av det politiska etablissemangets klass, så av någon anledning har personer tagit beslutet att de vill avsätta honom”, ska Scaramucci ha sagt till George Stephanopoulus på ABC News under söndagen.

”Jag tror att det finns element i Washington, och även inom Vita huset, som inte nödvändigtvis arbetar för presidentens intresse eller för hans agenda”, sa han vidare.

På frågan vilka personer som arbetar för att avsätta Trump ska Scaramucci ha svarat att han redan har ”nämnt några namn” och att ”strategiska förändringar redan var på plats”.

Han säger att Trump bör distansera sig från personer som chefsstrategen Steve Bannon. Vita husets stabschef John Kelly är redan skeptisk till den kontroversielle Bannon och tycker att han bara följer sin egen agenda, säger källor inom Vita huset till CNN.

I slutet av juli gjorde Anthony Scaramucci flera kontroversiella uttalanden. I ett telefonsamtal med en journalist på tidningen The New Yorker sa han bland annat att Trumps före detta stabschef Reince Priebus är ”en jävla paranoid schizofren, en paranoiker”.

LÄS MER: Scaramucci om kontroversiella intervjun: ”Det mesta jag sa var på skämt”

Uttalandena ledde till att Scaramucci sparkades från tjänsten, bara tio dagar efter att han tillsatts. Enligt uppgifter till New York Times ska avskedet varit ett krav från den nya stabschefen John Kelly.

I ett officiellt uttalande skrev Vita huset att ”Scaramucci kände att det var bäst att ge stabschefen John Kelly ett oskrivet blad och möjligheten att skapa sitt eget team”, rapporterade CBS News.
