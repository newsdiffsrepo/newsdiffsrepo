De blev offer för attackerna
Anna H Svensson

Den 44-åriga kvinnan ska ha varit på semester i Barcelona med sin make och söner, enligt belgiska medier. Borgmästaren i belgiska Tongeren, Patrick Dewael, twittrar att en kvinna från hans stad finns bland de döda och att hans tankar var hos hennes anhöriga. För belgisk radio berättade han att han var en av gästerna vid kvinnans bröllop för tre år sedan.

Ett annat par uppges också finnas bland de döda. El Pais skriver att en 57-årig man från Lanteira i Granada dog vid attacken. Även mannens fru ska ha skadats svårt och vårdas på sjukhus. Fruns släkting och hennes treårige son dog i attacken, enligt spanska El Pais.

Totalt dödades 13 personer vid terrorattacken i Barcelonas hjärta och stora paradgata La Rambla. Omkring 130 personer skadades. Därutöver har en kvinna dött efter attacken i Cambrils i natt som liknade den i Barcelona.

Barn uppges även finnas bland de skadade. Enligt sjukhusuppgifter vårdas en sexårig flicka för svåra skador, uppger New York Times.

TV: Ögonvittnen berättar om terrorattacken

Personer från 34 länder finns bland de skadade och dödade, uppger spanska myndigheter. Bland annat från: Spanien, Frankrike, Tyskland, Nederländerna, Argentina, Venezuela, Belgien, Australien, Ungern, Peru, Rumänien, Irland, Grekland, Kuba, Makedonien, Kina, Italien, Taiwan och Algeriet.

Tre tyska medborgare finns bland de döda, enligt El Pais. Något som dock inte bekräftats av myndigheterna.

26 franska medborgare har skadats i dådet. Av dem är minst elva allvarligt skadade, enligt ett uttalande från det franska utrikesdepartementet.

Svenska UD har ingen information om att några svenskar ska ha drabbats.

LÄS MER: Detta vet vi om terrorattacken

Den italienska tidningen La Repubblica skriver att en 35-årig italiensk småbarnspappa också omkommit i attacken. Mannen ska ha varit en av de första som träffades av skåpbilen när han gick med sin femåriga son, sin sju månader gamla dotter och barnens mor ner för La Rambla. Enligt La Repubblica hann mannens fru precis kasta sig undan med barnen, men 35åringen dog framför ögonen på sin familj.
