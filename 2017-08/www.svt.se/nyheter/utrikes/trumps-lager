Donald Trumps tid i Vita huset har kantats av avsked
Marit Sundberg

Michael Flynn Den 13 februari lämnade USA:s nationella säkerhetsrådgivare Michael Flynn in sin avskedsansökan sedan det framkommit att han lämnat ofullständiga uppgifter till vicepresident Mike Pence om sina ryska kontakter. Flynn ska ha diskuterat möjligheten att lyfta amerikanska sanktioner med Rysslands USA-ambassadör Sergej Kisljak innan han fick jobbet i Vita huset.

James Comey Den 9 maj sparkade Trump FBI-chefen James Comey. Den officiella förklaringen var FBI:s utredning av hur demokraternas presidentkandidat Hillary Clintons använt sin privata mejladress under sin tid som utrikesminister. Men kritiker hävdade att den verkliga orsaken var FBI:s utredning av Rysslands eventuella inblandning i det amerikanska presidentvalet.

Mike Dubke Den 18 maj lämnade Trumps kommunikationschef Mike Dubke in sin avskedsansökan. Han angav personliga skäl, uppger BBC.

Walter Shaub I början av juli rapporterades att chefen för USA:s etikmyndighet, Walter Shaub, hade sagt upp sig. Myndighetschefen hade tidigt profilerat sig som en skarp kritiker av Donald Trump. ”Offentlig tjänstgöring är ett förtroende från allmänheten”, skrev han i sin avskedsansökan – vilket enligt The Guardian kan betraktas som en känga mot Trump.

Sean Spicer Den 21 juli avgick Vita husets pressekreterare Sean Spicer, efter att Anthony Scaramucci utsetts till ny kommunikationschef. Trump ska ha erbudit Spicer att stanna kvar, men Spicer ska ha sagt till presidenten att utnämningen av Scaramucci var ett stort misstag, uppger New York Times.

Reince Priebus Den 28 juli bytte Trump ut Vita husets stabschef Reince Priebus mot ministern för inrikes säkerhet, John Kelly. Bytet inträffade bara en dag efter att Vita husets nytillträdde kommunikationschef, Anthony Scaramucci, kallat Priebus för ”en jävla paranoid schizofren”.

Anthony Scaramucci Den 31 juli sparkade Trump Vita husets nya kommunikationschef Anthony Scaramucci, efter att han bara suttit tio dagar på posten. Enligt uppgifter till New York Times ska Vita husets nya stabschef John Kelly krävt att Scaramucci skulle sparkas.

Steve Bannon 18 augusti kom beskedet efter en tids spekulationer att Trump sparkar sin chefsstrateg. Enligt en person som är nära Steve Bannon så var avgången Bannons idé och hans avgångsbrev ska ha lämnats in redan den sjunde augusti, skriver The New York Times. Bannon anses bland annat vara en av arkitekterna bakom Trumps kritiserade inreseförbud för människor från sex i huvudsak muslimska länder.

Innan Bannon började jobba för Trump var han chef för sajten Breitbart, som han kallat en plattform för de så kallade alt-rightrörelserna.
