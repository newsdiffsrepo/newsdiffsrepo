Kent Ekeroths dom återupptas i rätten
Linnéa Gustafson

Sverigedemokraten Kent Ekeroth dömdes i slutet av juni av tingsrätten för ringa misshandel efter att fallet om ett krogbråk tagits upp i rätten. Straffet blev 60 dagsböter à 640 kronor, sammanlagt 38.400 kronor. Ekeroth överklagade domen och Svea hovrätt beslutade att fallet ska omprövas.

I beslutet skriver hovrätten att de ska pröva om åtalet är styrkt och om målsäganden ska få skadestånd.

– Naturligtvis skönt. Jag utgår från att jag blir frikänd även i hovrätten. Det var en skandal att det blev en fällande dom med tanke på den bevisningen vi la fram, säger Kent Ekeroth till SVT Nyheter.

LÄS MER: Kent Ekeroth (SD) döms för ringa misshandel

Kent Ekeroth har tagit paus från sina riksdagsuppdrag sedan han åtalades i februari. När domen föll i juni sa Sverigedemokraternas gruppledare Mattias Karlsson att partiet uppmanar Ekeroth att lämna sin riksdagsplats om domen vinner laga kraft.

– Jag utgår ifrån från att jag kommer komma tillbaka till riksdagen och jobba som vanligt. Jag kommer kunna verka som tidigare och har med mig ytterligare erfarenheter från detta, säger Kent Ekeroth.

TV: Kent Ekeroths tidigare skandaler
