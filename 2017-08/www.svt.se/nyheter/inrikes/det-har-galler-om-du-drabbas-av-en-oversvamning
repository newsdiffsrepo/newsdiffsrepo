Det här gäller om du drabbas av en översvämning
Jessica Johansson

I stora delar av Sverige har det de senaste dagarna regnat kraftigt, vilket lett till flera översvämningar. Bara i Karlskoga var nederbörden under söndagen mellan 83 och 164 millimeter, enligt Karlskoga kommun.

– Tänk på att få upp soffor och sådant som är fuktkänsligt när du ser att vattnet tränger in i huset, säger Magnus Sundin, ansvarig för byggskador vid försäkringsbolaget IF.

LÄS MER: SMHI varnade inte

Tänk på det här

För att få ut pengar från ditt försäkringsbolag måste du ha en villaförsäkring, dessutom ska översvämningen ha uppstått efter ett skyfall. Det måste alltså regna minst 1 millimeter per minut eller 50 millimeter inom loppet av ett dygn.

Kostnaden för självrisk kan bli dyr och varierar mellan försäkringsbolagen. En del tar inte ut någon självrisk alls, medan vissa har en fast avgift på mellan 1.500 och 10.000 kronor, enligt Konsumenternas försäkringsbyrå.

– Hos oss ligger självrisken på 10.000 kronor, säger Magnus Sundin.

Försäkringsbolagen kan också göra åldersavdrag – då kan ersättningen minska beroende hur gammal din egendom är.

För att skadan på ditt hus ska vara ersättningsbar finns vissa regler om hur vattnet ska ha trängt in i ditt hus.

– Vattnet ska ha kommit in från marknivå, antingen genom ett fönster, en dörr eller en ventilation ovan mark.

– Du kan också få ersättning om vattnet kommer upp via golvbrunnar eller en toalett, säger Magnus Sundin.

LÄS MER: Därför uppstår översvämningar

Anmäla kommunen

Det går också att anmäla din kommun om du anser att kommunen har ansvar för översvämningen. Det kan handla om att det inte finns tillräckligt bra ledningar för att föra bort vattnet – som i Karlskoga där kommunen just nu kritiseras för att ha alldeles för dåliga ledningar för skyfall.

– Det är ofta självrisken kunden kräver från kommunen.

– Om kommunens avloppsnät går in bakvägen i ditt hus är kommunen skyldig att ge dig pengar, säger Magnus Sundin vid försäkringsbolaget IF.

TV: Hon simmar på gräsmattan
