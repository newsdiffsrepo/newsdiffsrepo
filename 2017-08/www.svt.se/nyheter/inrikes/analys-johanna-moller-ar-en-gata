Krönika: Johanna Möller är en gåta
Karin Fagerlund JerrstedtReporter

Under året som har gått sedan detaljerna i Arbogafallet började rullas upp har jag funderat mycket på Johanna Möller. Hon har enligt tingsrättsdomen förmått sina barn att ljuga, övertygat någon om att döda hennes make, fått sin pappa att ge henne pengar i miljonklassen och övertalat en flykting på hennes eget hvb-hem att mörda densamme.

Just den historien är extra tragisk. Till hennes hvb-hem kom unga flyktingpojkar varav många flytt från krig och oroshärdar. Mohammad Rajabi var en av dem som kom till Sverige i jakten på en tryggare framtid. Kanske blev han kär i Johanna. Han har efteråt hävdat att det inte var så men det är svårt att tro att endast ett löfte om giftermål och därmed uppehållstillstånd skulle kunna få honom att begå gärningar som mord. Var han bara en person i beroendeställning som blev ett verktyg i Johanna Möllers jakt på pengar och makt?

Inte heller i häktet har hon gett upp försöken att styra andra. Hon har skickat brev till sina barn där hon velat att de ska ge henne alibi. I långa skrivelser till polisen har hon kommit med förklaringar till sin oskuld. Hon har i desamma gett förslag på andra mördare och senare försökt lägga skulden på Mohammad Rajabi.

Hennes advokat Amanda Hikes har berättat att Johanna Möller skickat över 1.000 sidor brev till henne med förklaringar, frågor och krav. Till poliserna har Johanna Möller lämnat nio olika versioner om vad hon gjorde under mordkvällen den 3 augusti 2016.

Under förhör har hon skrutit om att hon skulle klara av ett fängelsestraff. Vid rättegången har hon bitvis verkat känslokall och oberörd, andra gånger har hon brutit samman. Johanna Möller har spelat ut hela sitt känsloregister.

Johanna Möller kommer sannolikt fortsätta att bedyra sin oskuld även om domen vinner laga kraft i Hovrätten. Jag skulle vilja veta hur hon tänker? Hur resonerar hon med sig själv? Hur kommer hon att förklara händelsen för sina barn när de besöker henne i fängelset?

Rättsligt är snart den här historien över men fallet skriver in sig i kriminalhistorien som ett av de mest besynnerliga genom tiderna. Det kommer att göras dokumentärer och säkert skrivas böcker om Johanna Möller och Mohammad Rajabi. Vi kommer att fortsätta häpnas över alla turer och detaljer i Arbogafallet.

För många i Johanna Möllers liv är domen i tingsrätten en form av avslut. Men lidandet kommer att fortsätta. Här finns små barn som nu förlorat sin mamma, pappa och morfar. Här finns en fru som förlorat sin livskamrat och har en dotter som är dömd för mordet. Här finns sannolikt personer som har förlorat sin tillit till andra människor och som kommer att få jobba livet ut för att kunna lita på folk igen.
