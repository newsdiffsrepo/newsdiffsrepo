Sista chansen: SVT-soffan går under klubban – vd:n vidimerar legendstatusen
Henrik Sköld

Gomorronsoffan ska auktioneras ut till förmån för Radiohjälpens insamling Världens Barn, och den lyckliga nya ägaren får chansen att bli del av tv-historia – genom att själv hämta supersoffan i direktsändning på SVT.

–  Tänk på alla spännande människor som suttit i den! I efterhand önskar jag att vi bett om autografer från alla gäster som kunde ingå i köpet, men jag kan i alla fall utlova ett äkthetsintyg så att proveniensen blir tydlig, säger Alexander Norén, programledare på Gomorron Sverige.

Sittandes i soffan tipsade Antikrundans Magnus Bexhed om att ”the sky is the limit” för åtråvärda objekt som säljs på auktion, i alla fall om deras äkthet kan bevisas.

Därför har Alexander Norén gjort slag i saken, och fått SVT:s vd Hanna Stjärne att personligen vidimera soffan, för alla som tvivlat på att så pass många ryktbara rumpor verkligen använt den genom årens lopp.

För de som har programledardrömmar, eller vill ställa tuffa frågor till sina middagsgästar är soffan perfekt, och även Hanna Stjärne erkänner att hon känt viss oro inför ett soffbesök.

Hur var det att sitta i soffan?

– Det är lite nervöst, man vet att man kan få skarpa frågor, säger Hanna Stjärne.

Just nu är budet uppe i över 50.000 kronor. Följ den rafflande avslutningen här.
