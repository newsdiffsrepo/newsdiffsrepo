Nu ska NASA:s jetplan jaga solförmörkelsen
Ki Andersson

Solförmörkelser sker hela tiden på olika ställen runt om på jorden. Men den som sker den 21 augusti är speciell eftersom den kommer att korsa hela USA, från väst- till östkusten.

För solforskare är en total solförmörkelse ett utmärkt tillfälle att studera solens atmosfär. Vid en solförmörkelse står månen i vägen för solen, som då inte lyser upp himlen lika mycket som den annars brukar göra.

– Det gör att man får en väldigt mörk himmel och då kan man studera den här svaga koronan, i den yttre atmosfären, med väldigt bra kontrast, säger Alexis Brandeker astronom vid Stockholms universitet.

LÄS MER: Han har jagat mörkret i 38 år

Amerikanska rymdstyrelsen NASA planerar att flyga två jetflygplan på hög höjd mitt under solförmörkelsen och kommer följa den när den rör sig över USA. De flyger med spionplan av typen WB-57F, som har specialutrustats med höghastighetskameror. Forskarna ska fotografera långa bildserier av den så kallade koronan, som är solens yttersta atmosfär. Bilderna väntas bli de bästa någonsin eftersom de kommer att tas från den höga höjden av 15.000 meter.

LÄS MER: Solförmörkelsen lockar miljonpublik

Det finns två skäl till att man vill åka upp i flygplan. Det ena är att man åker med solförmörkelsen och därmed förlänger den. Det andra är att himlen blir mörkare.

– Eftersom man är högt upp blir det mindre av jordens atmosfär mellan kameran och solen. Bilden får då bättre kontrast, säger Alexis Brandeker.

Det som förbryllar forskarna är koronan. Den är flera miljoner grader varm medan solens yta bara är runt 6.000 tusen grader. Det kan verka omvänt, men hur detta går till vet man inte med säkerhet i dag.

LÄS MER: Så fungerar solförmörkelsen

En av teorierna är att energi och värme transporteras ut till koronan genom magnetohydrodynamiska vågor, en fysikalisk process som också kallas Alfvénvågor. Dessa vågor förekommer naturligt i elektriskt laddad gas eller plasma, och beskrevs av den svenske fysikern Hannes Alfvén som fick ett Nobelpris för detta år 1970.

Genom att studera koronan under en längre tid hoppas forskarna kunna kartlägga rörelser i koronan och på så sätt bättre förstå varför den är så het. Men det gäller att ta tillfället i akt. I USA var det nämligen 40 år sedan den senaste totala solförmörkelsen var.

Här i Sverige sker nästa totala solförmörkelse den 16 oktober 2126.

LÄS MER: Expertens tips för att få ut mest av solförmörkelsen
