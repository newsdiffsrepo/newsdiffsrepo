Uppgifter: Löfven backar om skattehöjningar
Joel Malmén

S, MP och V träffade i helgen en överenskommelse om tre föreslagna skattehöjningar, två av dem i syfte att begränsa vinster i välfärden.

Förslagen gällde förändringar av brytpunkten för statlig inkomstskatt, höjd skatt för småföretag genom förändrade 3:12-regler samt en flygskatt, enligt Expressen.

Nu backar regeringen från de två förstnämnda förslagen, men kvarstår vid förslaget om flygskatt, som kommer att inkluderas i höstbudgeten, skriver Expressen. Anledningen sägs vara Alliansens hot om misstroendeförklaring.

– Resonemanget är att Alliansen inte kommer göra verklighet av misstroendeförklaringen då regeringen skippar övriga skattehöjningar, säger en uppgiftslämnare till tidningen.

Enligt SVT:s källor däremot är ingenting klart och förhandlingarna pågår fortfarande.

”Regeringen måste backa från de tre skattehöjningarna på jobb och företagande. Annars kommer Alliansen agera, till exempel genom misstroendeförklaringar”, enligt Liberalernas partiledare Jan Björklund.

Sverigedemokraterna har också de ställt sig bakom Alliansens försök att stoppa skattehöjningarna.
