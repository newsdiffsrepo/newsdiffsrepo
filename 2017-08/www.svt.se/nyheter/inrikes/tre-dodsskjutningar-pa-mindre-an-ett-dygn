Tre dödsskjutningar på mindre än ett dygn
Jon Lindhe

Vid 19-tiden under lördagskvällen sköts en man på en mindre ort utanför Borås, mannen avled senare under kvällen. Han är den tredje person som skjutits ihjäl i Sverige på lite över ett dygn.

I Västerås blev två män beskjutna och skadade på fredagen. Senare på kvällen hittades en man ihjälskjuten i Uppsala.

Samma kväll sköts en man i 20-årsåldern i Tensta nordväst om Stockholm. Mannen skadades svårt och fördes till sjukhus men hans liv gick inte att rädda. Efter skottlossningen kom många personer till akutmottagningen på Karolinska universitetssjukhuset dit den skadade mannen hade förts. Enligt Expressen var situationen hotfull.

I Malmö besköts två män i 25-årsåldern, även den skottlossningen inträffade sent på fredagen. Männen, som ska vara  kända av polisen sen tidigare, fördes till sjukhus men uppgavs inte ha livshotande skador.

LÄS MER: Dödsskjutning kan ha varit hämndaktion

Ekot skriver att det enligt Christer Nordström, presstalesperson hos polisen i Uppsala, kan finnas ett samband mellan de olika brotten.

– Vi har ingen misstänkt, vi vet ännu inte vad motivet är, vi utesluter inte att det handlar om någon form av uppgörelse. Vi hade tidigare en skjutning i Västerås, men vi har också haft skjutningar tidigare, i Malmö och i Stockholm. Nu tittar vi på ett antal av de här skjutningarna för att se om det kan finnas någon koppling mellan dem och det som inträffade i Uppsala i går, säger Christer Nordström till Ekot.

LÄS MER: Ingen gripen efter skottlossning i Malmö

Nu vill också Liberalerna kalla rikspolischef Dan Eliasson till riksdagens justitieutskott för en utfrågning om de många skjutningarna de senaste dygnen.

Eliasson måste redovisa ”en analys av detta allvarliga läge samt vilka åtgärder som vidtas”, skriver Roger Haddad, Liberalernas rättspolitiske talesperson, i ett pressmeddelande.

Antalet dödsskjutningar minskade något 2016, efter att ha ökat sedan 2012. Trettio personer sköts till döds 2016, året innan dödades trettiotre personer med skjutvapen. Enligt statistik från Brottsförebyggandet rådet (Brå).

En stor majoritet av personerna som skjutits till döds sedan 2011 är män. Mellan 2011 och 2016 dog totalt 135 män och 16 kvinnor till följd av våld med skjutvapen.

LÄS MER: Nya Brå-rapport: Dödsskjutningarna har minskat under 2016
