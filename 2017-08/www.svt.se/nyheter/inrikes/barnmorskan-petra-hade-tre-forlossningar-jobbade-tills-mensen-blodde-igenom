Barnmorskan Petra hanterade tre förlossningar – jobbade tills mensen blödde igenom
Linnéa Gustafson

Klockan nio i torsdagskväll gick Petra Vinberg Linder på sitt nattpass. Hon jobbar på förlossningsavdelningen på Södersjukhuset i Stockholm, där hon under flera år har jobbat som sjuksköterska och sedan en vecka tillbaka nu arbetar som barnmorska.

– Jag visste under studietiden att det ser ut så här, men har alltid tänkt att jag fixar det eftersom jag brinner för det. Det är så vi gör vi barnmorskor, vi älskar vårt jobb och låter det fortsätta, men det är på bekostnad av vår egen hälsa, säger Petra Vinberg Linder.

LÄS MER: Barnmorskornas bevis på överbeläggning

”Nattbarnmorska = haft 3 förlossningar. Då hinner man inte kissa eller byta sanitetsprodukter. Tack och godnatt” skrev Petra i ett Facebookinlägg.

Under arbetspasset hade Petra hand om tre födslar. Avdelningen som har 14 förlossningsrum var full och fick hänvisa föderskor till närliggande län.

– Hade jag gått på toaletten hade hon fött själv. Jag skulle ha behövt äta, men man tar en macka på stående fot och ett glas saft i farten och jag vet ju att man inte klarar det hur länge som helst.

LÄS MER: Förlossningschefen: ”Vårdpersonalen fick betala priset för BB Sophias nedläggning”

Hon jobbade fram till halv åtta på morgonen, och då hade mensen hunnit fläcka ner hennes vita arbetsbyxor. Och det är inget undantag att inte hinna gå på toaletten, förklarar hon.

– Det går på något sätt att ta sig igenom arbetsdagen, det är min dröm att göra det här – det har jag velat sedan jag var 14 år. Men jag har också ett eget liv med fyra barn som jag måste ha energi till.

Är det värre för att det är sommar eller är det alltid så här?

– Det är så här dygnet runt, vi springer som skållade råttor. När jag var student var det lika högt tempo, och antalet förlossningar ökar hela tiden. Men nu när jag är barnmorska så är det ju jag som har ansvaret.

Petra lade ut bilden på sociala medier för att visa sina vänner, och även om det var med glimten i ögat så vittnar både hon själv och de många som kommenterat om att bilden visar en ohållbar arbetssituation som Petra delar med många andra i yrket.

– Jag älskar att jobba på SÖS och kvinnorna som kommer till oss får bra vård, men det är jättetufft och trots att jag var förberedd när jag tog examen känner jag att det är inte så här det ska se ut.

– Vi vill ju kunna ha en födande kvinna per barnmorska och vara närvarande så mycket som det faktiskt krävs, men det kan man inte i den här situationen som råder just nu. Det är ohållbart och det blir bara värre. Det kommer inte finnas många barnmorskor kvar om det fortsätter så här, säger Petra Vinberg Linder.

LÄS MER: Förlossningen på S:t Göran försenad igen
