Långa handläggningstider hos Kronofogden drabbar privatpersoner
Jon Lindhe

De senaste månaderna har det inkommit ett flertal JO-anmälningar mot Kronofogden från personer som väntat länge på utbetalningar, fått felaktiga utmätningar och i vissa fall fått lönen dragen trots att de redan betalat sina skulder.

– Sammanfattningsvis så är det väl så att de har haft problem med sin medelshantering och legat långt efter i bokföringen och överföringen av inbetalningar till sina system, säger Karl Hägg som har haft hand om ärendena hos JO.

LÄS MER: Svårt att driva in skulder från Kronofogden

Medelshanteringen är den verksamhet inom Kronofogden som hanterar alla de pengar som kommer in och betalas ut av myndigheten. Det rör sig om cirka tre miljoner inbetalningar per år.

– Det där ska registreras ganska skyndsamt, i princip omgående och vi har ett eget-byggt datasystem som ska hantera det där. Där har det under ganska lång tid varit problem, säger Jens Västberg, verksjurist på Kronofogden.

Systemet är från 70-talet och således omodernt enligt Västberg. Många betalningar måste därför skötas manuellt och då hinner man helt enkelt inte registrera inbetalningar i tid. Det leder till att en person som betalat sin skuld kan stå kvar som skuldsatt, delar av hens lön går då automatiskt till Kronofogden.

– I några fall har vi faktiskt utmätt pengar fast skulden har varit avbetald. Det handlar om löneutbetalningar framförallt och överskott på skattekontot.

LÄS MER: Hamnade hos Kronofogden efter postslarv

Kronofogden har haft problem med sin medelshantering under lång tid. Enligt ett PM från myndigheten har man haft problem vid tillfälliga arbetstoppar sedan 2011, men det eskalerade under hösten 2016.

– Det har varit flera problem. Bland annat att vi håller på och byter system och det har varit svårare än tänkt vilket gör att vi måste hantera väldigt många betalningar manuellt, och då räcker inte personalresurserna till, säger Jens Västberg och fortsätter:

– Är man pressad så begås det fler fel än vad som annars skulle begåtts. Det är kanske förståeligt för den enskilde medarbetaren, men det är helt oacceptabelt för myndigheten.

Problemen hos Kronofogden har i slutändan drabbat skuldsatta människor vilket Västberg beklagar.

– Det får svåra konsekvenser för folk. Det är personer som redan har haft problem; i vissa fall har man kanske betalat i fem års tid och när man äntligen är skuldfria och så ”pang” så dras det igen, säger Jens Västberg.

LÄS MER: Stockholmarna har störst skulder hos Kronofogden

De personer som JO-anmält Kronofogden har i många fall slutligen fått sina pengar tillbaka. De 16 ärenden som i dagarna kom tillbaka till JO med remissvar från Kronofogden kommer nu ses över enligt Karl Hägg.

Om JO konstaterar att en myndighet har begått fel framför man vanligtvis kritik mot denna. Något som skett mot Kronofogden ett flertal gånger sedan 2011. I allvarligare fall så har JO befogenhet att dels driva förundersökningar och väcka åtal mot myndigheten och även föra ärendet vidare till statens ansvarsnämnd.
