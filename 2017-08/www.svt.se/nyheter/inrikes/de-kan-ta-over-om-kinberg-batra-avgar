De kan ta över efter Kinberg Batra
Jonas Ohlin

Ulf Kristersson har arbetat länge för partiet. Han har bland annat varit Muf-ordförande, kommunalråd i Strängnäs och suttit i riksdagen länge. Mellan 2010 och 2014 var han socialförsäkringsminister i regeringen Reinfeldt. Nu är han ekonomiskpolitisk talesperson.

– Han har en bred politisk erfarenhet och ett brett kontaktnät. Dessutom är han en skicklig debattör och en driven talare, säger SVT:s inrikespolitiske kommentator Mats Knutson.

Ett minus för Kristersson är att han är väldigt förknippad med den politik som Moderaterna för i dag (och som enligt opinionsmätningarna inte uppskattas av väljarna).

Även Elisabeth Svantesson, som är andre vice ordförande för Moderaterna och har varit arbetsmarknadsminister, uppfattas som duktig på debatter och har även hon ett starkt stöd i partiet.

– Dessutom anses hon vara skicklig på att bygga allianser med moderatpolitiker ute i landet, säger Mats Knutsson.

Att hon varit medlem i Livets ord och jobbat som informationssekreterare för organisationen ”Ja till livet” tror Mats Knutson inte spelar någon större roll i dag. Däremot kan man även med henne ifrågasätta om det blir någon ny politisk inriktning eftersom hon liksom Kristersson förknippas med den nuvarande moderatpolitiken.

Högoddsare som tidigare nämnts i spekulationerna kring vem som skulle kunna ta över är den tidigare försvarsministern Mikael Odenberg, riksdagsledamoten Johan Forsell, för detta Muf-ordföranden Niklas Wykman och Stockholms handelskammarens vd Maria Rankka.

Odenberg kommer att ställa upp om han får frågan, erfar SVT Nyheter.

Rankka däremot är inget namn som Knutson tror på och han menar att Wykman och Forsell kanske hade varit kandidater i ett annat läge, till exempel strax efter ett riksdagsval. Men i dagens läge med bara ett år kvar till valet är det inte ett helt enkelt läge att ta över.

Och det finns ännu fler namn som cirkulerar. Vissa moderata väljare drömmer om att någon av de tidigare statsministrarna Carl Bildt eller Fredrik Reinfeldt ska göra comeback. Så sent som i våras nämndes även före detta finansminister Anders Borg som en möjlig efterträdare, något som i dag anses omöjligt efter sommarens skandal på en skärgårdsfest.

Andra jokrar som dyker upp i spekulationerna om möjliga kandidater är EU-parlamentarikern Christofer Fjellner, riksdagsledamoten Hanif Bali, advokaten Gunnar Strömmer som varit Muf-ordförande, den före detta biståndsministern Gunilla Karlsson och den före detta infrastrukturministern Catharina Elmsäter-Svärd.

Ett annat möjligt namn är Peter Danielsson från Helsingborg. Som första vice ordförande för Moderaterna sedan två år tillbaka borde han rent formellt vara en person som kliver fram om partiledaren skulle avgå.

Men trots snack om jokrar är det egentligen bara Svantesson och Kristersson som är reella kandidater, menar SVT:s inrikespolitiske kommentator.

– Om man utgår från den djupa kris som partiet befinner sig i och adderar att vi närmar oss ett riksdagsval, så tror jag inte att Moderaterna kommer våga chansa på något vilt kort. Då finns det bara Ulf Kristersson och Elisabeth Svantesson kvar, säger Mats Knutson.

Han tror att dessa båda ex-ministrar skulle kunna få stöd i det egna partiet, men att de knappast kommer att kandidera mot varandra.

– Och ställer man ändå de två mot varandra så tror jag att stödet är något större för Kristersson, säger Mats Knutson.
