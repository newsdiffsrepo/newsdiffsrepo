Birgitta Ohlsson utmanar Björklund om platsen som partiledare
Prescilia Haddad

När programledaren frågar om hon kommer att ställa upp som partiledarkandidat säger hon:

– Finns det ett tillräckligt starkt stöd kommer jag att göra det, absolut.

Hon menar att det går bättre för liberala partier i andra länder, och att en förändring måste ske.

– Vi lever i en tid just nu där liberala värderingar behövs mer än någonsin tidigare. Samtidigt ser vi att vårt eget liberala parti på hemmaplan har gått bakom sedan 2002.

Anledningen till att det inte går bra för partiet är att det har hårdnat, tror Birgitta Ohlsson.

– Många uppfattar oss som att vi har blivit ett hårdare parti de senaste åren, att väldigt många politiska förslag har hamnat i en allmänborglig korg och att vi behöver mer raka rör och mer socialliberala inslag.

– Jag vill inte överdriva de ideologiska skillnaderna mellan mig och Jan Björklund. Men jag tror att det handlar väldigt mycket om tonläget, tyngdpunkten och tonvikten, och kanske också den ideologiska trovärdheten, där vi har landat väldigt olika.

LÄS MER: Det här är Birgitta Ohlsson

Att hon har en fot i två världar är den största skillnaden mellan henne och Björklund, anser hon.

– Kombinationen av att jag oftare har lyckats att få den här ”både och” socialliberalismen, både en stridbar feminism och försvar. Att kunna kombinera en stark kunskapsskola men också med mer välfärdsreform. Jag tror att det är många som uppskattar den kombinationen.

De enda partierna hon kommer att utesluta från ett eventuellt samarbete är Vänsterpartiet och Sverigedemokraterna. Hon stänger alltså inte dörren för att sitta i en regering tillsammans med till exempel Stefan Löfven.

– Det är viktigt att man vågar ta ett starkt regeringsansvar. Sverige ser väldigt annorlunda ut nu jämfört med tidigare. Det är viktigt att inte stänga den dörren. Naturligtvis måste en enad allians vara det första steget, men om det inte räcker i den oroliga tid vi lever i nu måste också ett socialliberalt feministiskt parti ta ansvar.

Men, säger Birgitta Ohlsson, om hon inte lyckas bli partiledare kommer hon att lämna och göra något annat inom politiken.

LÄS MER: Krav inom Liberalerna att byta ut partitoppen

Liberalerna i Järfälla, Nynäshamn, Örebro län och Jönköping har uttryckt sitt missnöje kring Jan Björklund som partiledare. Istället ställer de sig bakom Birgitta Ohlsson.

– Vi tror att Birgitta Ohlsson kan nå de yngre väljarna på ett annat sätt än vad Jan Björklund kan göra och att hon även har en politik som har den socialliberala prägel som vi vill att Liberalerna ska stå för, säger Malin Sjöberg-Högrell, länsordförande i Liberalerna i Uppsala.

Den senaste tiden har flera av partiets lokalavdelningar krävt att Liberalerna förnyas.

SVT:s Aktuellt har sökt Jan Björklund, som har valt att inte kommentera, men han har tidigare sagt att han gärna vill sitta kvar.

– Jag är väldigt taggad och sugen att fortsätta den här uppgiften, att fortsätta förnyelsen av vår politik, att leda partiet i valrörelsen till en valseger och sedan bilda en ny svensk regering.
