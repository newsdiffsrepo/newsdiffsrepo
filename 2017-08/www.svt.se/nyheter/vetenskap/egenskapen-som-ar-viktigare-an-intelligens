Egenskapen som är viktigare än intelligens
Sara Frisk

Barn behöver utveckla ett eget driv för att inte ge upp när de stöter på motgångar. De behöver därför en särskild typ av motivation.

LÄS MER: Föräldrar nyckel till framgång

– Man måste tänka på vilken feedback man ger till barn och ungdomar. Beröm för ansträngning och inte intelligens. Man måste förklara att kompetens inte är medfött utan ett resultat av hård träning. Det har visat sig ha en positiv effekt, säger Torkel Klingberg, professor i kognitiv neurovetenskap vid Karolinska institutet.

Grit karaktäriseras av två saker, det ena är att man håller fast vid långsiktiga mål och det andra att man inte ger upp trots motgångar.

– Det har fallit bort lite i skolan. Om man tittar på till exempel unga fotbollsspelare är grit ingenting nytt. Det är självklart för dem att inte ge upp vid minsta motgång, säger Torkel Klingberg.

Angela Duckworth är personen bakom begreppet grit. Hon är psykolog på University of Pennsylvania och försöker ta reda på vad som får vissa personer att orka kämpa vidare trots stora svårigheter eller motgångar.

I sina studier har hon funnit att grit är viktigare än intelligenskvot för den som vill lyckas. Men hon menar att båda går att öva upp.

LÄS MER: Här är bästa pluggtipsen

– Många tror att intelligens är ärftligt och att egenskaper är inlärda. Men egentligen är både intelligens och karaktär både ärftliga och inlärda, säger Angela Duckworth i Vetenskapens värld.

I Vetenskapens värld på måndag den 21 augusti klockan 20:00 i SVT 2 eller på SVT Play kan du se Angela Duckworths arbete i en amerikansk skola.
