Ett steg närmare stamcellsbehandling för Parkinson
Petra Olsson

Parkinsons sjukdom är en kronisk neurologisk sjukdom, som innebär att hjärnan får svårt att kontrollera kroppens rörelser. Vid Parkinson så dör de celler i hjärnan som tillverkar dopamin. Utmaningen för forskarna är att ta fram så bra celler som möjligt som kan ersätta de dopaminproducerande cellerna.

En japansk forskargrupp arbetar för att ta fram en behandling med så kallade iPS-celler, en sorts stamceller som kan tillverkas av patientens egna mogna celler, till exempel från huden. Det är celler som sedan kan programmeras om till stamceller som sedan styrs mot rätt celltyp för att ersätta de förlorade cellerna hos patienten.

Nu har de japanska forskarna gjort ytterligare framsteg i det här arbetet. I en studie som publiceras i tidskriften Nature i dag visar de att apor med Parkinson som behandlades med iPS-celler fick förbättrad rörelseförmåga.

– Studien visar att iPS-celler är stabila, säkra och fungerar. Om man ska använda den här typen av celler i en människa så måste de visa att de är säkra och att de fungerar så att patienten blir hjälpt i sin behandling, säger Malin Parmar, professor i cellulär neurovetenskap vid Lunds universitet.

– Det är roligt för man ser att cellerna fungerar nästan lika bra som ett vanligt läkemedel som används på Parkinsonpatienter, säger Thomas Perlmann, professor i molekylär utvecklingsbiologi vid Karolinska Institutet till SVT Vetenskap.

LÄS MER: Ny app ökar livskvaliteten för Parkinsonsjuka

Hans forskargrupp har länge arbetat för att förstå vad som händer på cellnivå vid Parkinson, kunskap som är viktig i arbetet med att ta fram cellbehandlingar som kan ha en långtidseffekt. Förhoppningen är att dessa behandlingar kan leda till att patienter med Parkinson kan bli mindre vårdkrävande och gå tillbaka till arbete i högre utsträckning.

Malin Parmar står med som en av medförfattarna till studien. Japanerna har använt sig av de svenska forskarnas tidigare studier för att jämföra sina resultat.

Forskarlaget i Lund arbetar nämligen också för att ta fram behandlingar för Parkinsonpatienter. De jobbar med terapier med annan celltyp, nämligen dopaminceller från stamceller från befruktade ägg som har blivit över från provrörsbefruktning.

– Min grupp har visat att de embryonala stamcellerna i djurförsök fungerar lika bra som celler som kommer från aborterade foster. De är stabila, säkra och de fungerar. När det gäller de här iPS-cellerna så har man inte varit säkra på att de skulle göra samma sak, men nu har de visat detta, säger Malin Parmar.

Resultaten från Japan innebär att arbetet med att ta fram en stamcellsbehandling snabbas på. Malin Parmar berättar att det inom ett par år planeras att göras flera kliniska studier parallellt där tre internationella forskarlag kommer att testa cellterapier på människor.

– Vi i Lund kommer att använda dopaminceller från embryonala stamceller, ett amerikanskt forskarlag kommer att använda liknande celler från embryonala stamceller och japanerna kommer att använda sina dopaminceller från iPS-celler, säger Malin Parmar.

Fördelen med att göra tre stora studier samtidigt är att de tre forskarlagen kan lära sig av varandra.

– Man kan lära av varandras studier och få fram en behandling i stor skala mycket snabbare, säger Malin Parmar.

Det japanska forskarlaget publicerar samtidigt en studie i Nature Communications, som visar att cellöverlevnaden förbättras om de celler som transplanteras till apor matchar de egna.

– Ja, det är bättre att få sina egna celler jämfört med en annan celltyp. Det är det studien tydligt visar, säger Malin Parmar.

Fördelen med iPS-celler, som det japanska forskarlaget satsar på, är att det går att ta fram individanpassade behandlingar för Parkinson som matchar patientens egna celler. Det innebär att patienten slipper ta läkemedel som förhindrar att cellerna stöts bort.

Malin Parmars forskargrupp vill använda en annan metod som innebär att patienten kan få sina egna celler. För några år sedan lyckades de visa att det går att programmera om mänskliga hudceller till nervceller, utan att ta vägen via stamcellsstadiet. De här cellerna kunde också producera dopamin.

– Jag tror att på lång sikt kommer vi att använda oss av matchade celler för de här behandlingarna, men jag tror att iPS-cellerna blir för dyra att säkerhetstesta. Vi tror i stället på den här andra metoden, att ta en genväg utan att passera stamcellsstadiet.

LÄS MER: Boxning ska hjälpa Parkinsonsjuka
