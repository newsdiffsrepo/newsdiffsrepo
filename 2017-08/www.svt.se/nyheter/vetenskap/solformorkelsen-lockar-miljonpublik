Solförmörkelsen lockar miljonpublik
Ulrika EngströmVetenskapsreporter

Den 21 augusti, kommer månen att skugga solen och tvärs över hela USA, från västkust till östkust. Under några minuter kommer solen helt att skymmas av månen.

Den totala solförmörkelsen börjar 19.15 svensk tid på amerikanska västkusten och slutar 20:45 vid South Carolina. Miljoner människor kommer att bevittna skådespelet på plats.

Ulrika Engström, som till vardags är reporter på SVT:s vetenskapsredaktion, förklarar varför hon reser hela vägen till Amerika för att uppleva detta.

”Några minuter innan solen blir totalt förmörkad tänds stjärnor på himlen, trots att solen fortfarande lyser.

Sen, plötsligt, sveper en svart skugga över solen och stannar där. Det blir mörkt. Under några minuter står du i månens kalla skugga. Det är den mest intensiva naturupplevelse jag någonsin varit med om och är värd en resa över halva jordklotet. Därför har jag nu rest till Oregon, på den amerikanska västkusten, för att återigen få uppleva en solförmörkelse på plats.

För mig blir det för tredje gången i livet som jag är med om dessa magiska minuter.

1999 stod jag på en klippavsats vid Svarta havet i Bulgarien och såg på när månen förmörkade solen i två minuter och 21 sekunder. Jag ville stanna tiden för att hinna uppleva hela skådespelet, för när solen slocknar finns det så mycket att se.

Det är bara under en total solförmörkelse som du med blotta ögat kan se solens atmosfär, koronan. Den lyser i ett blåvitt skimrande ljus runt den förmörkade solskivan. Då 1999 hade jag svårt att slita blicken från det fantastiska jag såg på himlen.

Men jag minns att jag under en kort stund vände blicken mot havet och såg hur det lyste i rosa. Det var alldeles magiskt. Sen tittade jag upp mot den förmörkade solen igen och såg hur månskivan till slut trillade av solen och skådespelet var över. Stjärnorna bleknade, havet hade fått tillbaka sin vanliga färg och det blev ljusare och varmare.

Min andra solförmörkelse upplevde jag på en äng i södra Turkiet i mars 2006.  När månen la sig framför solen blev vi varse ängens alla invånare.

Grodorna trodde att det hade blivit natt och började kväka hysteriskt för att locka till sig parningsvilliga honor. På himlen lyste koronan med sitt elektrifierade sken och rubinröda pärlor glimrade på solens yta. Det är protuberanser, enorma stormar av het plasma som kastas ut från solen.

Den här gången fick jag vara i månskuggan i hela tre minuter och 45 sekunder: det är en lång stund för att vara en total solförmörkelse men ändå allt för kort. När månskuggan drar vidare vill man backa tiden och se föreställningen en gång till. Men det går inte, för solförmörkelser följer sin egen klocka.

Visserligen inträffar en solförmörkelse ungefär åtta gånger på tio år, men många gånger över avlägsna platser som polerna och världshaven. Så att solförmörkelsen denna gång blir synlig på fastlandet i folktäta USA innebär att intresset är rekordstort. 88 miljoner människor bor på ett avstånd på 32 mil från själva totaliteten och till det kommer alla som reser dit från när och fjärran.

Till staden Salem i Oregon, som är en av de första platser där solförmörkelsen syns väntas över 100 000 människor resa. En av dem är jag; jag kommer att stå redo att möta månskuggan klockan 10.17 strax söder om stan. Jag längtar.”
