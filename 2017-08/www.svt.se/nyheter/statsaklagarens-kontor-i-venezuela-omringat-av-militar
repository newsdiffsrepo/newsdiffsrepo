Statsåklagarens kontor i Venezuela omringat av militär
TT

Säkerhetsstyrkor i Venezuela har intagit positioner runt kansliet där landets högsta åklagare Luisa Ortega Díaz har sitt kontor.

Ortega, som tagit strid mot president Nicolás Maduros växande maktanspråk, skriver på Twitter att hon är ”under belägring”.

Landets nya författningsförsamling har enhälligt beslutat att avsätta statsåklagaren. Enligt nyhetsbyrån AP ersätts Ortega av regeringsanhängaren Tarek William Saab.

LÄS MER: Domstol stänger av statsåklagaren i Venezuela

Ortega har högljutt kritiserat president Nicolás Maduro och försökt hindra installationen av den nya författningsförsamlingen, som ska kunna skriva om grundlagen efter regeringens önskemål.

Hon har även startat en utredning om valfusk kring valet av församlingen.

Människorättsorganisationen IACHR har tidigare gått ut med en offentlig uppmaning till Venezuela om att skydda Luisa Ortega Díaz, eftersom det finns en fara för hennes ”liv och säkerhet”, skriver nyhetsbyrån AFP.

LÄS MER: Här är turerna kring valet i Venezuela

Över 120 personer har dödats i sammandrabbningar på gatorna i det ekonomiskt sargade Venezuela de senaste månaderna.
