”Jag kanske tänker för mycket på ishockey...”
TOMAS ROS

Den 18 augusti i Jönköping.

Det pågår uppfräschning av Kinnarps Arena och nya stora led-skärmar installeras för att förhöja upplevelsen för publiken i vinter.

Så är det nästan alltid i HV71. Det är en klubb som aldrig riktigt slår sig till ro – kanske därför man har 4 SM-guld senaste 14 åren.

På läktaren sitter guldtränaren Johan Lindbom.

Han har problem med innerlåren och får inte vara på is när HV71 tränar. Ett tillfälle för assisterande tränarna Nicklas Rahm och Stephan ”Lillis” Lundh att leda ispasset och för Lindbom är det en möjlighet att analysera i lugn och ro och fundera var laget står någonstans, kanske något som är extra viktigt en sådan här dag när HV71 precis torskat med hela 1–8 mot Frölunda.

– Vi vann inga kamper. Visade ingen vilja. Ishockey handlar om attityd och det var en käftsmäll som vi fick mot Frölunda. Nyttigt för oss. Men man ska också veta att vi saknade Martin Thörnberg, Bill Sweatt, David Ullström och Oskar Sundh – fyra ledande spelare, säger Lindbom när han hasar sig ned från läktaren och tar plats i tränarrummet.

Han sitter i samma stol som han satt i efter sjunde och avgörande SM-finalen mot Brynäs den 29 april. Den galna matchen som skrev idrottshistoria eftersom den avgjordes i sudden death.

– För mig är kanske de tio minuterna som jag och ”Lillis” tog oss lite egentid, efter guldkaoset på isen, det bästa minnet. Vi kom in här, satte oss i våra stolar och sprättade en öl. Vi sa inget. Jo, grattis. Sedan var vi tysta. Bara njöt och tittade på varandra. Sedan kom spelarna tillbaka från isen och kaoset startade igen.

Det har hänt mycket sedan det perfekta ögonblicket i tränarstolen.

Lindbom har tappat mängder med spelare till NHL, KHL och till motståndare i SHL. Han har sett sportcheferna Johan Hult och Johan Davidsson tvingas ersätta spelare som Filip Sandberg och Simon Önerud som sent i somras valde att lämna laget.Tunga tapp.

– Ja, så är det. Det känns som att tålamod blir vårt nyckelord den här säsongen. Vi vet att vår HV-hockey funkar och det gäller bara att ha tålamod innan allt är på plats.

Sedan SM-guldet har Lindbom även genomgått en skilsmässa från sin hustru och i stort sett inte haft någon ledighet.

– Det är inte kul att skiljas. Man siktar på att leva hela livet med varandra. Men livet går upp och ned. Det kommer inte påverka mitt tränarjobb något nämnvärt. Hela familjen bor i Jönköping och vi mår bra, säger Johan Lindbom.

Jobbade du sönder förhållandet?

– Nej, det vet jag inte. Jag är ingen relationsexpert och ibland blir det såhär. Bara att ta nya tag och jag mår bra i dag.

Som terapi använder han sin golf, en hobby som han startade med för tre år sedan och är redan nere på 14 i handicap.

– Jag och mina tränarkollegor spelar en del. Jag är ojämn – det är mitt största fel. Kan inte hålla ihop rundorna. Men jag njuter av att kunna traska runt på golfbanan, få frisk luft och att tänka på annat än hockey, säger han.

Nu är han tillbaka i torktumlaren som livet som hockeytränare innebär.

Planering, träning, resor, match och ny planering. Allt går runt. Så ser dagarna ut.

– Jag kanske tänker för mycket på ishockey. Jag älskar sporten och vill inte riktigt slå av. Kanske blir det annorlunda om några år när jag varit med ett tag, men just nu kör jag på ganska hårt.

Givetvis var det ännu mer hektiskt i april när HV spelade slutspel och matcherna avlöste varandra.

En säsong som inte slutade förrän den 29 april.

– Vi hade en speciell säsong. Kanske kan vi ha nytta av den det här året. Vi spelade inte bra i inledningen och vårt powerplay kom inte i gång. Det dröjde till dess att David Ullström kom in i laget som vi fick spets i powerplay. Sedan avslutade vi grundserien bra och slog Färjestad med 4–0. Då kände jag att det här kan gå hela vägen, säger Johan Lindbom.

Lindboms analys är helt rätt.

Malmö städades bort i semifinalen med 4–1 och i de tre sista matcherna i den smått otroliga finalserien mot Brynäs spelade Lindboms spelare som bäst.

– Ja, det var oerhört kul att se att vi fick ihop det. Och Brynäs ska också ha en eloge för en bra finalserie. Det var inga tappade puckar och passningar satt perfekt, från båda lagen, i finalserien. Roligt att hockeyn segrade.

Han vill tillbaka till guldfesten och han vill tillbaka till en ny skön segersittning i tysthet med ”Lillis” Lundh. Men han vägrar att säga att ett guld ska försvaras.

– Ja, det är fel ordval. Vi ska vinna ett nytt guld och det är ett nytt lag som ska göra det. Att försvara något känns som det är ett gammalt guld som vi tar.
