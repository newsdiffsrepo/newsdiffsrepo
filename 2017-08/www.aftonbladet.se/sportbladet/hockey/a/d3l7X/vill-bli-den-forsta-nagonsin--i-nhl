Vill bli den första någonsin – i NHL
ANDREAS KÄCK

Tichonov är onekligen ett namn som klingar bekant i hockeykretsar.

När Sovjetunionen dominerade världshockeyn på 70- och 80-talet gjorde man det under Viktor Tichonovs ledning.

Och i rakt nedstigande led bars hans arv vidare.

Sonen Vasili inledde sin tränarkarriär i finska Ässät, gick sedan vidare till San José Sharks i NHL och var sedan en ikonisk figur i ryska storlaget CSKA Moskva, innan han år 2013 tragiskt omkom efter ett fall från den fjärde våningen i sin lägenhet i Moskva.

Barnbarnet, som också heter Viktor, har vunnit VM-guld med Ryssland, spelat i NHL och tillhör just nu KHL-laget SKA St. Petersburg.

Och det finns alltså ett till barnbarn: Tatjana Tichonov, 33.

Hon har levt i sina förfäders skugga – nu vill hon göra ett namn för sig själv.

Tatjana Tichonov har varit bosatt i USA under en längre tid där hon utbildat sig som tränare. Nu flyttar hon till Finland med ett tydligt mål: Att träna ett herrlag och att, på sikt, bli den första kvinnliga huvudtränaren någonsin i NHL.

– En av mina stora drömmar är att träna ett NHL-lag, precis som min pappa, och en annan dröm är att vinna ett OS-guld med landslaget, precis som min farfar, säger hon i en intervju med finska lokaltidningen Satakunnan Kansa.

I veckan har ”Tiki”, som hon kallas, varit på besök hos Ässät och förhoppningen är att hon inom en relativt snar framtid kan bli erbjuden ett jobb och således gå i sin pappas fotspår.

– Som hockeytränare är jag ambitiös och krävande, men inte lika extrem som min farfar. Det bästa tipset har jag fått var från min pappa: att jobba stenhårt, säger Tatjana Tichonov.
