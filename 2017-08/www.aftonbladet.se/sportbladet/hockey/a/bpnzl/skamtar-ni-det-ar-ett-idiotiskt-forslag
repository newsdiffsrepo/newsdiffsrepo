”Skämtar ni? Det är ett idiotiskt förslag”
ANDREAS KÄCK

Det var i podden ”Sporthuset” som Djurgårdens sportchef Thomas Johansson lanserade sitt något kontroversiella förslag.

– Det är dags att få börja tackla målvakterna. Få in målvakterna i buren genom att göra de tacklingsbara utanför målgården. Så vältränade som målvakterna är i dag så ser jag inte att det är någon skillnad på en målvakt och en utespelare. Skyddsmässigt har målvakterna gigantiska skydd på sig, sa han, bland annat.

Förslaget blev en het snackis i Hockeysverige och en som ryter ifrån ordentligt är Valentina Lizana Wallner. 27-åringen, som spelat både VM och OS för Damkronorna, skriver i sin kolumn på sajten hockeysverige.se att diskussionen ”gör henne upprörd”.

”Jag tror tyvärr att kunskapen om målvakter är begränsad utanför målvaktskretsen. Så låt mig förklara varför jag tycker att det här förslaget är idiotiskt. För det första är målvaktsskydden absolut inte anpassade för en tackling. Ja, skydden är stora och ser kanske ut att ge en hel del trygghet. Men att bli tacklad och ramla bakåt skulle kunna ge extrema skador eftersom skydden är gjorda för att mota puckar framifrån och ingenting annat. På baksidan av kroppen existerar det knappt några skydd”, skriver hon.

Lizana Wallner poängterar också att det finns en brist på målvakter i yngre led och att en sådan här regeländring ”knappast kommer öka intresset för att bli målvakt”.

”Målvakten är redan den sista länken i ett lag. Det innebär en stor press mentalt och blir man inte hjälte så blir man syndabock. Det tycker jag redan gör det här till en nog utsatt position. Om bara målvakten skulle vara fridlyst i målgården skulle det bli ännu tråkigare och passivare spel, enligt mig. Inte många uppspel som startar snabbare än när målvakten slår första passningen”, skriver Valentina Lizana Wallner.
