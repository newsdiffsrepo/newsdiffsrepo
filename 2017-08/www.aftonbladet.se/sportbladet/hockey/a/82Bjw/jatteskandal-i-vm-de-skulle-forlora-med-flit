Jätteskandal i VM: De skulle förlora med flit
ANDREAS KÄCK

Det är sajten obozrevatel.com som har kommit över bilder som sägs bevisa att två ukrainska spelare – målvakten Eduard Zakharchenko, 22, och backen Vladimir Varivoda, 22 – ska ha blivit erbjudna motsvarande 245 000 kronor var i muta för att förlora.

Det rörde sig om matchen i ishockey-VM:s B-grupp den 29 april tidigare i år, som Sydkorea vann efter straffar.

Enligt obozrevatel.com ska spelarna ha fått order om att förlora matchen med minst två mål, vilket man alltså inte gjorde. Målvakten Zakharchenko storspelade dessutom i matchen och stoppade 35 av 36 skott. Men bilderna som den ukrainska sajten har kommit över påstås alltså bevisa att spelarna tog emot mutor.

Enligt den ukrainska korruptionslagen riskerar spelarna böter på motsvarande 180 000 kronor och två till fem års fängelse om de anses skyldiga till brott.

– Jag ser fram emot en detaljerad rapport från det ukrainska ishockeyförbundet. Om detta visar sig vara sant så kommer jag att kräva stränga straff, säger Ukrainas idrottsminister Igor Zhdanov enligt finländska Ilta-Sanomat.

Förbundskaptenen Oleksandr Savitsky är skärrad.

– Jag vet inte vad jag ska säga. Jag har försökt få tag på Eduardo (målvakten) men han har gått till engelska laget Nottingham och går inte att nå. Varivoda (backen) har jag inte heller fått tag på. Jag vill inte tro att det här är sant, säger han enligt internationella medier.

Enligt Ilta-Sanomat ska det ukrainska ishockeyförbundet ha ett extrainsatt möte i dag (måndag).

Sydkorea vann alltså matchen i fråga efter straffar och segern gjorde att man säkrade en plats i nästa års hockey-VM.
