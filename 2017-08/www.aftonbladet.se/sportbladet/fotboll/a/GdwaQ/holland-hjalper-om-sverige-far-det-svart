Holland: ”Hjälper om Sverige får det svårt”
PETRA THORÉN

Kanske är det just den här typen av matcher dom definierar lag och karaktärer. När avgöranden närmar sig, när tunga nationer med press och förväntan ska leverera.

Frankrike och Holland är tvåa och trea i den grupp som Sverige leder i VM-kvalet och inför lagens möte viner piskan.

Sett till uppsnacket slutade det tämligen oavgjort.

Det var två samlade förbundskaptener - Didier Deschamps och Dick Advocaat  – som behöver mer glöd för att tända till för tidigt.  Och där kom två lagkaptener som vet att det finns dåliga och bra dagar även i landslaget.

Veteranen Arjen Robben svepte in i sin orangefärgade tröja, drog händerna över den bara skallen och svarade glatt på ett par frågor innan han studsade ut ur lokalen.

Vore det en överraskning om Holland skulle vinna?

– Om det vore en överraskning att vinna? Jag vet inte. Men Frankrike är ett väldigt bra lag, de kan ställa upp med tre starka lag  och så är inte fallet för oss.

Frankrikes målvakt Hugo Lloris  satt längre vid podiet och visst blev han påmind om den snöpliga förlusten på Friends Arena som efter ett misstag av honom och en lyckad Toivonenträff skickade Frankrike till ett utmanande läge i gruppen.

Men han vek inte undan blicken, precis som han höll huvudet högt efter förlusten i juni.

Hade han märkt någon osäkerhet i gruppen?

– Inget vad jag har noterat.

Men det är en avgörande match?

– Det är ett viktigt ögonblick för oss i det här kvalet.  Vi har haft en kort förberedelse men vi är redo, vi är fokuserade. Alla är beredda på att göra en bra match.

När Sportbladet frågar hur han ser på chanserna att sluta etta i gruppen vid ett oavgjort resultat mot Holland, talar han om seger.

– Vi spelar alla matcher för att vinna, det är svårt att vara fiktiv. Men visst det kan bli så (oavgjort), men vi ska göra allt för att vinna i morgon.

Och om det vore en motgång för Frankrike att spela playoff ville han inte spekulera i:

– Det är lite för tidigt att tala om det.... Men målet är att vi ska till VM, huvudmålet är att komma etta i gruppen. Vi har chansen att göra det. det kommer står mellan Sverige, oss och Holland och vi kanske ska lägga till Bulgarien om de lyckas mot Sverige i morgon. Men - jag repeterar – vi ska göra allt för att vinna den här matchen i morgon.

Det tänker förstås också Holland. Ett lag som – vilket Lloris betonade – verkar må bra under den relativt nya ledningen.

Dick Advocaat, som leder det holländska landslaget för tredje gången i sin karriär, tog över i våras efter att Danny Blind fått sparken efter Hollands tunga kvalförlust mot Bulgarien.

Är Sverige favorit i gruppen nu?– Alla respekt för Sverige, men vi koncentrerar oss fullt på matchen i morgon. Vi får se till slut hur allt går, säger han innan han lägger till med ett litet leende:

– Det hjälper alltid om Sverige får det lite svårt i morgon kväll...
