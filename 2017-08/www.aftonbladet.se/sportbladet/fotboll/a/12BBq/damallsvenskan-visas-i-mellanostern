Damallsvenskan ska visas i Mellanöstern
KRISTOFFER BERGSTRÖM

Det låter helt osannolikt men är sant. I höst sänds åtta damallsvenska matcher via en nättjänst i Kuwait och Förenade arabemiraten. Exakt vilka matcher som är aktuella är inte klart, men snart är det premiär för satsningen som också sträcker sig till Kuwait.

– Det primära syftet är inte att tjäna pengar utan att öppna upp en ny marknad att visa svensk damelitfotboll för. Men också för att ta ställning för att tillgängliggöra damidrott i länder där det inte är så utvecklat, säger Linda Wijkström, generalsekreterare för Elitfotboll dam (EFD).

Är det lagligt att visa kvinnor som idrottar utan slöja i Förenade Arabemiraten?– Ja, tydligen är det tillåtet, däremot får inte kvinnor gå och se på idrott. De får inte besöka arenor.

Kosovare Asllani återvände i somras från Manchester City till Linköping. Som spelare i serieledarna kan hon räkna med att någon av hennes matcher blir utvald till satsningen i Mellanöstern.

Asllani har ofta pratat om vikten av att hela samhället representeras i elitfotbollen. Den här sortens osannolika breddning ser hon som positiv.

– Rätt coolt. Jag blir skitglad. Om de får se framgångsrika lag, får se oss spela och blir inspirerade kommer de kanske våga ta det steget. Då kanske de satsar mer på sig själva och på damfotbollen därnere, säger hon.

I Sverige sänds allsvenskan på den egna kanalen damallsvenskan.tv. Dessutom kommer SVT sända ett fåtal matcher under hösten.
