”Isak” kan missa matchen: ’Jag har fått nackspärr’
PER BOHMAN

Andreas Isaksson har aldrig varit en person med exceptionellt mjuka rörelser, men efter fredagens träning såg målvakten stelare ut än vanligt. Förklaringen är lika enkel som smärtsam.

– Jag fick nackspärr i går. Så det är därför jag inte kunde träna med laget.

Det är andra skadesmällen på kort tid för Isaksson. Veteranen klev av i halvtid mot IFK Norrköping sedan han känt av en smärta i ena låret.

– Man blir väl äldre helt enkelt. Det känns dock bättre nu och det var rätt att inte riskera något.

Du hade kunnat spela vidare om det varit en VM-final?

– Ja, precis. Men nu är ju statusen på låret bättre. Vilket är skönt.

Och då kommer det nackspärr i stället?

– Ja precis. Det är rätt stelt, säger Isaksson och skrattar innan han fortsätter:

– Det är klart att det inte är positivt för mig som målvakt med nackspärr.

Kan du spela mot Halmstad, tror du?

– Nja. Vi får se om det går.

Isaksson menar dock att laget är i trygga (målvakts)händer.

– Tommi Vaiho var kanonbra när han kom in mot Norrköping. Någon bra räddning och så stabil och trygg i spelet. Han har fin erfarenhet och blir inte nervös.

Talangfulle högerbacken Felix Beijmo missar med all sannolikhet också matchen. Han blev inte så allvarligt skadad mot IFK Norrköping som det befarades, ingen korsbandsskada, men är inte redo för spel mot Halmstad på söndag.

– Det är inte troligt att jag kan spela, säger 19-åringen.
