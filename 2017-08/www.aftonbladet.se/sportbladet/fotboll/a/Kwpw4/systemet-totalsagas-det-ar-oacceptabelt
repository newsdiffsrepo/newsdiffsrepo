Systemet totalsågas: ”Det är oacceptabelt”
MARTIN TOLÉN

En av fotbollsvärldens hetaste debatter just nu handlar om införandet av videodomare (VAR).

Inför den här säsongen införde både Bundesliga och Serie A – till en totalkostnad på drygt 20 miljoner kronor – det nya systemet för att underlätta för domarna.

– Alla signaler är positiva och vi ska vara klara till början av säsongen, sa italienska fotbollsförbundets ordförande Carlo Tavecchio.

Domen efter premiärhelgen?

Allt annat än fläckfritt.

I Serie A rasar Torino efter att laget fått ett regelrätt 2–1-mål bortdömt då domarna inte uppfattade att passningen till en offsidestående Andrea Belotti kom från en Bolognaspelare.

När huvuddomaren Davide Massa sedan blåste av spelet slog han ut videodomarnas möjlighet att gripa in.

– De dömde bort ett helt giltigt mål. Alla på arenan kunde se att det var Mattia Destro som passade tillbaka och inte Tomas Rincon. Faktum är att ingen av Bolognas spelare klagade på att det var offside, säger Torinotränaren Sinisa Mihajlovic till Sky Sport Italia.

Än större problem var det i Bundesliga.

Tyska ligaorganisationen DFL bekräftar att tekniken överhuvudtaget inte fungerade i tre av nio matcher.

På grund av tekniska problem kunde inte systemet användas i mötet Hamburg–Augsburg och endast sporadisk kontakt fanns mellan VAR-bussen och huvuddomaren i mötet Hertha Berlin–Hoffenheim

”Den tänkta hjälplinjen för att hjälpa till vid offside-situationer fungerade inte i någon av dessa matcher. Den här situationen är oacceptabel för DFL”, skriver ligaorganisationen i ett uttalande.
