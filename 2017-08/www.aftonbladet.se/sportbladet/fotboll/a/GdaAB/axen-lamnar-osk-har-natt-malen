Axén lämnar ÖSK: ”Har nått målen”
FRIDA FAGERLUND

Alexander Axén är en av allsvenskans största tränarprofiler. 2014 tog han över Örebro SK efter att Per-Ola Ljung lämnat, och har blivit kvar sedan dess.

Nu meddelar klubben att årets säsong blir Axéns sista. Tränaren har valt att inte förlänga kontraktet.

– Nu går klubben in i en ny fas och man behöver fundera på vad som är rätt inriktning. Jag är stolt över vad jag gjort för klubben i min hemstad och nu när mitt avtal löper ut har det varit ett naturligt läge för mig att fundera på vad jag vill göra framåt, säger Axén till klubbens hemsida.

VD:n Simon Åström hyllar tränaren som han anser har lyft hela klubbens varumärke under sina fem år:

­– Axén är en fantastisk tränare och fantastisk människa. Han har levererat på de mål som sattes upp när han började och han har varit med och utvecklat vår fotbollsverksamhet på ett mycket bra sätt. Dessutom bidrar han med energi till hela organisationen och han är ju skaplig på att synas och höras och bära ut ÖSK:s varumärke på bred front i Sverige.

Klubben är nära att göra klart med en ännu okänd ersättare.

– Efter en rekryteringsprocess har vi kommit fram till en slutkandidat när det gäller vem som ska leda laget från och med nästa säsong. Detaljer återstår innan det kan presenteras och vi räknar med att det sker inom ett par veckor, fortsätter Simon Åström.

Örebro slutade nia i den allsvenska tabellen förra säsongen. Just nu ligger laget på en tionde plats.

– Nu är det fullt fokus inför måndagens match mot Hammarby, och därefter förbereder vi oss inför nästa match. Vi ska göra det här till en bra höst, avslutar Alexander Axén.
