Anfallaren höll nollan i dramat – Elfsborg vidare
JOHAN FLINCK

I fjol stod Landskrona Bois för den kanske största skrällen i svenska cupen när man besegrade Malmö FF klart på hemmaplan i den andra omgången.

Ett år senare var man nära att göra det igen när ett nytt allsvenskt lag kom på besök.

Men 25 minuter in på förlängningen kunde Emir Bajrami avgöra med sitt 4–3-mål efter ett fint anfall i en match som innehöll det mesta. Men låt oss återkomma till det.

Boråsarna tog ledningen med 1–0 tidigt i matchen men Bois frisparksspecialist Thierry Zahui kvitterade på just en välplacerad frispark i den 18:e minuten.

I den 35:e minuten tog Landskrona ledningen genom Karim Sadat som slog in bollen i mål inne i straffområdet efter fint förarbete av Rasmus Alm.

I mitten av andra halvlek fick hemmalaget 3–1 till skänks efter jätteslarv av Elfsborg på en kort inspark som Adi Nalic utnyttjade.

Trots 3–1-ledningen fortsatte Landskrona att gå för 4–1 snarare än att slå vakt om sin tvåmålsledning och i den 68:e minuten kunde Emir Bajrami göra 3–2 efter ett fint anfall.

I den 81:a vred Simon Lundevall in kvitteringen i det bortre krysset varpå de allsvenska gästerna pressade på ordentligt för ett segermål.

Men Landskrona slog ifrån sig och på stopptid hände det mycket grejer. Först drog Zahui på sig två snabba varningar och därmed ett rött kort. Fem minuter in på stopptiden blev Ellegaard frilägesutvisad efter att tacklat ner en Landskronaspelare som kom fri på en lång utspark. Då Elfsborg hade gjort alla sina byten fick anfallaren Viktor Prodell ställa sig i mål och båda lagen spela med tio man.

Efter att Prodell enkelt räddat frisparken blåste domaren för full tid och förlängning tog vid.

Där jämnade spelet ut sig när spelare efter spelare drabbades av kramp. Prodell prövades flera gånger på distansskott och några inlägg men höll tätt och såg bitvis ut som om han inte hade gjoirt något annat än stått i mål i sitt hela livet.
