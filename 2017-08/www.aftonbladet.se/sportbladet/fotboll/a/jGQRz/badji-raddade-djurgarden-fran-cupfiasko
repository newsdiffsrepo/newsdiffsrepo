Badji räddade Djurgården från cupfiasko
PELLE STRANDMAN

En planenlig inledning – men sedan fick Djurgården problem på Studenternas IP.

Den allsvenska tabelltvåan fick hjälp tidigt i den första halvleken borta mot Gamla Upsala SK genom ett självmål.

Men när division 2-lagets Henrik Englund nickade in kvitteringen i den 37:e minuten hamnade blåränderna i problem.

Djurgården hade svårt att spela sig igenom hemmalagets försvar och det skulle krävas en utvisning för hemmalaget och ett starkt inhopp från Aliou Badji för att rädda laget från ett tidigt uttåg ur svenska cupen.

Anfallaren hade bara varit på planen i några minuter när han snyggt nickade in 1–2 med kvarten kvar på klockan.

Ett förlösande mål som innebar att Gamla Upsalas försvar luckrades upp och bäddade för en skön debut för det norske nyförvärvet Julian Kristoffersen.

Den knappt två meter långe anfallaren fick i sin första match från start skjuta in 1–3 efter fint förarbete av Haris Radetinac.

Sista måljublet fick dock Aliou Badji. Senegalesen satte ånyo pannan till i den 89:e minuten och fastställde resultatet till 1–4.
