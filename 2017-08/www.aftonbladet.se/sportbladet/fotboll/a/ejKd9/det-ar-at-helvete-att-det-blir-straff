– Det är åt helvete att det blir straff
MICHAEL WAGNER

När Elfsborgs Daniel Gustavsson kontrade in 2–0 efter 56 minuter mot Jönköpings Södra på Stadsparksvallen såg Boråslaget ut att gå mot tre välbehövliga poäng.

J-Södra hade så långt kombinerat ineffektivitet med oturliga domslut där framför allt en offsideavblåsning från Glenn Nybergs domarteam på ett Tommy Thelin-mål var tveksamt.

Men efter att ha bränt lägen och haft otur med domslut vände det på båda fronterna för formsvaga J-Södra under slutminuterna.

Daryl Smylie tryckte in 1–2 (77) fint framnickad av Thelin.

I fjärde övertidsminuten dömde dessutom Nyberg en straff för hemmalaget. J-Södra forcerade desperat och Dzenis Kozica sköt hårt från straffpunkten.

På kort avstånd försökte Elfsborgsmittbacken Joakim Nilsson täcka bollen och höll samtidigt båda armarna bakom ryggen demonstrativt för att försöka undvika en straffsituation.

Men det hårda skottet träffade Boråsförsvararen delvis mot axeln och övre delen av armen – och Glenn Nyberg blåste straff.

Robert Gojani stegade fram och dunkade in 2–2 i nättaket med matchens sista spark.

– Jag är väldigt, väldigt besviken över det domslutet, säger Joakim Nilsson till Sportbladet. Jag har tittat på tv-repriserna och ser precis vad jag kände ute på planen: var ska jag göra av armarna?

– Det är åt helvete att det blir en straff.

Har du pratat med Nyberg?

– Ja, och jag respekt för honom som domare. Jag tycker att han gör en bra match i övrigt. Han anser att jag ändå gör mig större och söker bollen och att det därför ska vara straff.

– Jag kan lugnt säga att jag inte håller med honom, säger Joakim Nilsson. Bollen träffar axeln och armen, men jag kan inte försvinna eller göra något annat i den situationen.

Dock hade även J-Södra sin åsikt om ett annat domslut.

I den första halvleken tryckte Tommy Thelin in bollen vackert på volley efter att efter att Samuel Holmén gett Elfsborg ledningen via en straff (8). Men Thelins kvitteringsmål underkändes av Nybergs domarteam för offside – felaktigt, men i svårbedömd situation.

– Jag är absolut inte offside, säger Thelin till CMore. Jag tycker jag är en halv meter på rätt sida.

Brorsan, och J-Södratränaren, Jimmy Thelin konstaterade i CMore efter slutsignalen och den räddade poängen med matchens sista spark:

– Det jämnar ut sig. Det är mycket känslor i fotboll och domaren dömer.
