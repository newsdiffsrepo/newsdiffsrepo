”Brutalt – som tio dagar i en bastu”
ANDREAS KÄCK

Nästa vecka inleds PGA-tourslutspelet och Henrik Stenson, 41, väljer denna vecka att ladda upp med Wyndham Championship i North Carolina.

Och det går bra för ”Iceman”.

Riktigt bra.

Han inledde tävlingen med en 62-runda vilket var hans lägsta score i karriären på PGA-touren.

– Spelet känns bra. Jag träffade många fairways och greener och dessutom fick jag i gång puttningen, sa han då.

Fredagens runda blev också riktigt bra.

Stenson gjorde bara en bogey (på det 18:e hålet) och fem birdies och därmed landade han på totalt 66 slag, fyra slag under par.

Då ska det tilläggas att tävlingen spelas i tuffa förhållanden med temperaturer på upp emot 35 grader.

– Det är brutalt. Det känns som att jag spelat tio dagar i rad i en bastu, säger Stenson till Svensk Golf.

Han kom in i klubbhuset som ensam ledare på 12 slag under par, men fick sedan se sig passerad av Ryan Armour och Webb Simpson (13 slag under par).

Klart är att 41-åringen börjar hitta rätt i sitt spel och att han har ett ypperligt slagläge inför helgen.

– Det är väl på rätt väg helt klart, säger Stenson, som inte vunnit en tävling sedan British Open förra sommaren.

✓ Följ tävlingen här! (OBS! Extern länk)
