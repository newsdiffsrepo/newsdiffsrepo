Tränaren: Sam Larsson presenteras i morgon
ANDREAS LILLHANNUS

Det såg länge ut som att landslagssvensken, som gjort stor succé i nederländska Heerenveen, skulle hamna i Metz.

Men i fredags kunde Sportbladet avslöja att 24-åringen nobbar spel i Ligue 1 – och att han i stället väljer mellan de båda mästarklubbarna Benfica, från Portugal, och Feyenoord.

Kort därpå kom uppgifter från Nederländerna om att valet föll på just Feyenoord. Det bekräftas nu av lagets tränare, tidigare storspelaren, Giovanni van Bronckhorst. Larsson presenteras officiellt av klubben i morgon.

Enligt De Telegraaf hamnar övergångssumman på cirka 40 miljoner kronor, och kontraktet skrivs på fem år.

– Jag tror att det här kan bli väldigt bra, säger van Bronckhorst till Fox Sports i Nederländerna.

Feyenoord vann i fjol, efter 17 raka säsonger utan titel, Eredivisie.

Sam Larsson, som är given i Janne Anderssons svenska landslagstrupp, har tillhört Hereenveen sedan han lämnade IFK Göteborg 2014. Han har under tiden stått för 23 mål och 25 assist på 84 matcher.
