Barcelonas nyförvärv har sålt noll(!) tröjor
ANDREAS LILLHANNUS

Neymar från Barcelona till PSG är sommaren – och kanske tidernas – största transferbomb.

Brassen värvades för den hisnande summan 2,2 miljarder kronor – men redan det första dygnet började Neymar betala tillbaka.

Inom det första dygnet sålde nämligen PSG-shopparna 10 000 (!) tröjor med Neymars namn, vilket genererar en ungefärlig summa på 10 miljoner kronor.

Barcelona ryktas ersätta Neymar med Liverpools Philippe Coutinho och Borussia Dortmunds Ousmane Dembélé. Men än så länge är bara en värvning gjord, då man plockade in brasilianaren Paulinho, från den kinesiska klubben Guangzhou Evergrande för närmare 400 miljoner kronor.

I torsdags presenterades 29-åringen på Camp Nou, och det går nu att konstatera att intresset för Paulinho är... svalare än intresset för Neymar i PSG.

Enligt Goal så såldes nämligen noll(!) Paulinho-tröjor i torsdags.

Barcelona går in i ligaspelet i morgon, söndag, då man tar emot Real Betis.

Neymar har redan gjort sin debut i PSG. Han blev då matchens spelare, med ett mål och en assist.
