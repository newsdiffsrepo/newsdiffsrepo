Sveriges VM-chans: 93 procent
JOHAN FLINCK

Sex omgångar spelade i VM-kvalet.

Fyra kvar.

Då leder Sverige sensationellt gruppen efter segern mot Frankrike i juni, om än bara på bättre målskillnad (två mål).

– Klart att det är lite överraskande. Det tror jag att alla tycker. Inte minst med tanke på hur vi presterade i EM och alla spelare som försvann därefter. Ingen visste riktigt var vi stod. Så det är bara en positiv överraskning att vi satt oss i den här situationen med fyra matcher kvar, säger Marcus Berg.

Hur stora chanser är då Sveriges chanser att fixa en plats till VM i Ryssland nästa sommar?

Visserligen brukar Janne Andersson tjata om att ”då är då och nu är nu” men tittar vi historiskt och statistiskt är chanserna väldigt stora.

Sportbladet bad statistikbyrån Gracenote kolla upp hur många av gruppettorna efter sex omgångar i europakvalen till de fem senaste VM-slutspelen, där i princip samma kvalformat använts, som avancerat till VM.

Hela 23 av 28 gruppledare efter sex omgångar vann sedemera sina grupper och gick direkt till VM, alltså 82 procent.

Av resterande fem tog sig tre till VM antingen direkt på en andraplats eller via playoff. De sista två blev bara trea i gruppen.

Det betyder att hela 26 av 28 gruppettor efter sex omgångar i kvalen till VM 1998 och framåt har gått till VM på eller annat sätt (med tillägget att det vid två kval funnits en eller två direktplatser för de bästa grupptvåorna).

93 procent alltså.

– Vi har satt oss i en jävligt bra situation. Vi ska fortsätta där vi är och hoppas att det räcker hela vägen, säger Marcus Berg.

– Vi känner att vi har vittring på VM, klart att vi gör det. Sex poäng här (mot Bulgarien och Vitryssland) och det ser jäkligt bra ut, säger Albin Ekdal.

Trots det lägger spelarna gärna över trycket på framför allt Frankrike.

– Vi känner ingen press på oss. Frankrike och Holland är de två lag som folk tycker ska gå vidare, säger Martin Olsson.

Ola Toivonen:

– Läget är superbra! Det var ingen som hade förväntat sig det här läget. Men Frankrike är fortfande favoriter. Det går inte att blunda för. De har tre hemmamatcher kvar medan vi har tre bortamatcher. Det vore dumt att säga att vi är favoriter bara för att vi leder gruppen med två mål. Det blir svårt men drömmen lever.
