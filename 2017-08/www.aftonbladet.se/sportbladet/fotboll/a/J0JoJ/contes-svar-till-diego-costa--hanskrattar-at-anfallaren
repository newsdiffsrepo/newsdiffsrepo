Contes svar till Diego Costa – hånskrattar åt anfallaren
FILIP DUREFELT

Diego Costa är inte önsvärd i Chelsea och är på väg bort från klubben, trots sina 20 mål när klubben vann Premier League i våras.

Anfallaren har varit portat från att träna med Chelseas seniortrupp och har tränat på egen hand hemma i Brasilien. Costa har inte heller fått ha någon som helst kontakt med sina lagkamrater.

Det fick 28-åringen att gå till hård attack mot Chelsea-tränaren Antonio Conte för några dagar sedan.

– Chelsea har behandlat mig som en kriminell och jag tycker inte att det är rättvist. Efter allt jag har gjort förtjänar jag inte att bli behandlad så. De vill att jag ska träna med reservlaget, men jag vägrar. Jag är inte kriminell och har inte gjort något fel. Så om de vill fortsätta bötfälla mig – gör det. Jag kan stanna i Brasilien och låta mitt kontrakt löpa ut utan lön, sa Costa i en öppenhjärtig intervju med Daily Mail.

På en presskonferens inför helgens ligamatch mot Tottenham fick Antonio Conte frågor om Costas prat om att bli behandlad som en kriminell.

Italienaren kunde först inte sluta skratta, men svarade till slut.

– Jag föredrar att skratta åt det. Jag kan säga dig att alla vet vad som hände med honom förra säsongen. Den där intervjun är rolig, säger Conte och tillägger:

– Jag är inte intresserad av att fortsätta prata om det här. Costa är det förflutna.
