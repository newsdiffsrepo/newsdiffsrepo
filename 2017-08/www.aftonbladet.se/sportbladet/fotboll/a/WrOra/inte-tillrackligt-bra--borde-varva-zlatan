’Inte tillräckligt bra – borde värva Zlatan...’
ANDREAS KÄCK

Åtta mål på de två första matcherna.

Manchester United har sin målmässigt bästa ligastart på 110 år och nyförvärvet Romelu Lukaku har gjort tre av målen.

Rimligen borde det inte finnas utrymme till kritik?

Eller?

Alan Pardew är av en annan uppfattning.

Den före detta tränarprofilen och nuvarande tv-experten tycker nämligen att man kan kräva mer Lukaku.

Efter 4-0-segern mot Swansea säger han:

– Lukaku måste bli bättre när United återerövrar bollen. Hans rörelsemönster var inte tillräckligt bra i den här matchen. Han måste röra sig mer, möta och gå i djupled. Då kommer han få fler bollar att jobba med. Det fanns tillfällen i matchen då Manchester United återerövrade bollen och han (Lukaku) var statisk, eller gömd bakom en av deras (Swanseas) mittbackar. Han måste bli snabbare i sin beslutsfattning, för när han väl får sina lägen så sätter han dem, säger Pardew i Sky Sports.

Enligt Pardew vore det bäst för Lukaku – och för United – om Zlatan Ibrahimovic återvände.

– Det vore en av de bästa sakerna som kunde hända Manchester United just nu, om de värvade tillbaka Zlatan. Han (Lukaku) kan lära sig så mycket av att se en annan spelare göra allt det här i träning, så det vore optimalt för honom. Det vore ett smart drag av United, att ta tillbaka Zlatan.
