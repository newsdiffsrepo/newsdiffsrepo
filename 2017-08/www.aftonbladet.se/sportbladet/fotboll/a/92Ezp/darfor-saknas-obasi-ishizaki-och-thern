Därför saknas Obasi, Ishizaki och Thern
PER BOHMAN

När AIK tidigt i morse släppte sin trupp inför matchen mot Östersund fanns Chinedu Obasi och Simon Thern med bland de uttagna spelarna.

Men när startelvorna dök upp inför matchen kunde AIK helt plötsligt inte ställa upp med full bänk. Simon Thern, som var i frysboxen de senaste veckorna, och storstjärnan Chinedu Obasi saknades.

Förklaringen?

Sen sjukdom och skada, enligt AIK.

”Obasi är febersjuk och Thern har en underkroppsskada. Det är vad vi kommunicerar”, skriver sportchefen Björn Wesström i ett sms till Sportbladet.

Även Stefan Ishizaki ströks sent ur matchtruppen.

”Underkroppskada”, meddelar Wesström även i det fallet.

AIK har sedan i våras slutat precisera vilka skador spelarna har och kör uteslutande med breda begrepp som ”underkropps- och överkroppsskador”.

Östersund, som är mitt inne i ett tufft Europa League-matchande med grekiska Paok, saknar också ett par profiler. Brwa Nouri, Saman Ghoddos, Tom Pettersson, Sotirios Papagiannopoulus, Aly Keita och Fouad Bachirou är några av de normalt sett ordinarie spelarna som börjar bredvid. Tränaren Graham Potter roterar i princip hela laget.
