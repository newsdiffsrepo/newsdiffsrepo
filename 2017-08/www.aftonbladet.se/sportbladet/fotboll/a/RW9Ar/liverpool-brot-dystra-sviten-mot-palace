Liverpool bröt dystra sviten mot Palace
SIMON NORBERG

Sviten är bruten.

Liverpool besegrade under lördagseftermiddagen Crystal Palace med 1–0 efter att Sadio Mané tryckte in segermålet i den 73:e matchminten på passning från inhoppande Dominic Solanke.

Innan lördagens möte hade gästerna vunnit de tre senaste matcherna på Anfield och det såg länge ut som att Frank de Boers gäng skulle få med sig minst en poäng den här gången också.

– Jag tyckte visserligen att Liverpool skapade mer chanser i andra halvlek, men mitt bestående intryck är snarare att Frank de Boers ofärdiga Crystal Palace försvarade sig slumpmässigt än att Liverpool hittat fram till något nytt vägvinnande grundspel jämfört med förra säsongen, tyckte Erik Niva i Viasats studio.

Vid ställning 0–0 hade dessutom Christan Benteke, den tidigare Liverpoolspelaren, ett öppet läge från nära håll – avslutet gick dock över Simon Mignolets ribba.

Efter en intensiv säsongsinledning med både Premier League och Champions League-kval spelade Liverpool sin tredje match på åtta dagar, efter 2–1 mot Hoffenheim i tisdags, och bland annat inledde nyförvärvet Mohamed Salah på bänken när Daniel Sturridge fick chansen från start.

För Palace, som gick på en rejäl mina mot Huddersfield i premiäromgången, har det blivit en mycket tung start på säsongen.

▪▪▪

Watford – som klarade 3–3 mot Liverpool i premiären – följde upp med en stark 2–0-seger borta mot Bournemouth.

20-årige brassen Richarlison, som värvades från Fluminese, satte 1–0 i den 73:e minuten efter en blixtsnabb kontring. Etienne Capoue säkrade vinsten med ett vackert långskott i den 86:e minuten.

▪▪▪

På St Mary&#x27;s Stadium i Southampton vann hemmalaget en stökig match mot West Ham med 3–2.

Gästerna från London spelade med en man mindre i en timme efter att Marko Arnautović dragit på sig rött kort.

Trots detta återhämtade sig West Ham från 2–0 till 2–2 efter dubbla strutar från Javier Hernández.

Men i matchens sista sekunder, på tilläggstid fick Southampton straff.

– I sig ett tufft domslut att ta, den är heller inte helt uppenbar att ta, säger Erik Niva i Viasat.

Väl där var Charlie Austin klinisk från elva meter och sköt tre poäng till hemmalaget.

✓ Se fler höjdpunkter på viasatsport.se och matcherna live eller 48 timmar i efterhand på viaplay.se
