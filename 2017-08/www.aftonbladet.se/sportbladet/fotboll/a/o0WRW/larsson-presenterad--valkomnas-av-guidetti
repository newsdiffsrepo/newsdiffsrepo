Larsson presenterad – välkomnas av Guidetti
MARTIN TOLÉN

Huvudtränaren Giovanni van Bronckhorst bekräftade affären redan i går.

Nu är Sam Larsson, 24, presenterad som Feyenoords senaste nyförvärv.

Mittfältaren lämnar nederländska mittenlaget Heerenveen för de regerande mästarna och har skrivit på ett kontrakt som sträcker sig fram till och med 2021, bekräftar klubben på sin hemsida.

– Sam är ett välkommet nyförvärv som kompletterar vår trupp. Sam har särskilda spetsegenskaper och tillför något till vår trupp. Han är en annan typ av spelare än de vi redan har, säger Feyenoords sportchef Martin van Geel

Heerenveen sägs kompenseras med drygt 40 miljoner kronor vilket i sin tur ger IFK Göteborg, som del av en vidareförsäljningsklausul, mellan fyra och sex miljoner kronor.

Och i presentationen av Larsson välkomnas han lite extra av landslagskollegan, och förre Feyenoordspelaren, John Guidetti.

– Jag är så glad att du har skrivit på för Feyenoord. Det är en klubb som har en stor plats i mitt hjärta och förhoppningsvis blir det samma för dig. Det är en fantastisk klubb och fantastisk stad. Du kommer att trivas där. Så lycka till Sam, gör din grej, säger Guidetti.
