”Kanske är skadan som saktar ner dig”
ANDREAS LILLHANNUS

Zlatan Ibrahimovic är klubblös efter att hans kontrakt i somras gick ut med Manchester United.

Just nu kämpar svensken med rehabiliteringen av knäskadan han ådrog sig i våras, och mycket talar för att det blir en återkomst i ”The red devils” senare under säsongen.

Under tiden ägnar sig ”Ibra” åt sina affärer.

Sedan tidigare driver han klädföretag ”A-Z”, men det senaste Ibrahimovic lanserat är någonting helt annat.

Nämligen ett mobilspel.

I en intervju i samband med lanseringen avslöjar Ibrahimovic, som är känd för sin stora vinnarskalle, att just det tycks ha gått i arv.

I alla fall när familjen har tv-spelskontroller i händerna.

– Jag blir arg och försöker vinna mot dem (sönerna Maximilian och Vincent). Vi spelar spel som jag gillar, och tävlar mot varandra, och när de vinner så retar de alltid mig. Säger: ”Jag trodde du var bra, men det kanske är din skada som saktar ner dig”. När jag vinner ber jag dem att hålla tyst, säger Zlatan Ibrahimovic till Youtube-kanalen BeanymanSports, och fortsätter:

– De är unga och har precis upptäckts spelvärlden. Men så fort det är tävling så blir de väldigt tävlingsinriktade. Det finns redan hos dem, de vill vara nummer ett.

Så... vad spelar egentligen Zlatan Ibrahimovic?

Fotbolls-spelet Fifa, kan man tänka sig, men så är inte fallet.

– För tillfället spela jag mycket Titanfall 2. Vi gör alla det, mina vänner och min familj. Fifa är inget för mig, jag skulle ljuga om jag sa det. Jag är mest för FPS (first person shooting) och äventyrsspel, säger han till Youtube-kanalen Pocket-lint.

Ibrahimovic avslutar intervjun BeanymanSports på typiskt... Zlatan-manér.

– Om aliens kom till jordklotet? Då skulle jag säga: ”Välkommen till min värld”.
