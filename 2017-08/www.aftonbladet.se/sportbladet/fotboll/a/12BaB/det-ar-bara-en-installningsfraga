”Det är bara en inställningsfråga”
PER BOHMAN

Malmö FF åkte till Tunavallen som överlägsna serieledare. De åkte därifrån som ett förnedrat storlag. Tvåmålsskytten Mohamed Buya Turay och resten av AFC Eskilstuna chockade MFF med ett aggressivt man mot man-spel och snabba kontringar.

– Vi hade sagt att vi skulle akta oss för deras omställningar men hamnade i saxen varje gång. Det är klart att vi blir förbannade. Vi måste ha respekt för klubben och respekt för oss själva, suckar Anders Christiansen.

Det gav 3–0 (!) efter drygt 27 minuters spel – och bud på mer för hemmalaget. Veteranen Behrang Safari var rejält besviken efter slutsiffrorna 3–1 till AFC.

– Vi kan inte gå ut och tro att vi bara ska vinna alla matcher. Anledningen till att vi vunnit alla matcher hittills är för att vi jobbat hårt. Men man får aldrig slappna av, det visade sig tydligt i dag att det straffar sig.

Är det en inställningsfråga?

– Absolut. Fotbollen har vi i oss. Det handlar bara om inställning och ska inte spela roll vilket lag vi möter eller vilken match det är. Vi måste stänga bakåt och gå hårt framåt. Inte slappna av någonstans.

Hur mår du nu?

– Jag är jättebesviken. Jag hatar att förlora. Det är det värsta som finns, säger Safari och fortsätter:

– Det finns ju inga lätta matcher så jag förstår inte om vi någon gång underskattar ett lag. Det får man inte göra. Något gör vi ju fel.

Mittbackskollegan Franz Brorsson, som hade det tufft mot Buya Turay, var lika förbannad.

– Vi är inte med. Vi tror att det ska bli enkelt. Att det bara ska funka av sig själv, men det gör det inte även om de ligger sist.

Även Brorsson ifrågasätter inställningen hos laget.

– Vi är för dåliga helt enkelt. När domaren blåser är vi inte där. Vi tror väl att man bara kan ställa ut skorna. Det funkar inte.

Tränaren Magnus Pehrsson menade att AFC fått ut max av sin ”taktiska chansning” före paus, och att förlusten berodde på det snarare än en dålig attityd.

– Vi har inga fans (MFF-supportrarna bojkottar AFC Eskilstuna) som var här, så vi behöver inte be om ursäkt till dem. Men det var en väckarklocka om att det behövs spela fotboll i 90 minuter för att vinna fotbollsmatcher.
