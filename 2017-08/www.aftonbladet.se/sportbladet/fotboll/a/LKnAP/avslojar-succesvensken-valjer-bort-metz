Avslöjar: Succésvensken väljer bort Metz
LINN NORDSTRÖM

Flera medier, svenska och franska, uppgav tidigare under veckan att Sam Larsson var helt klar för franska Ligue 1-klubben Metz. Enligt Sportbladets uppgifter i klubben är det också korrekt att Metz är överens med Heerenveen om en affär. Problemet? Det är inte bara Metz som fått ett bud accepterat.

Två andra storklubbar är också överens med den holländska klubben. I stället ser det ut att bli en rejäl vändning. För Sportbladet kan nu avslöja att det är upp till spelaren att bestämma sig om han vill gå till Feyenoord eller portugisiska storklubben Benfica – och Larsson har redan valt bort Metz. Benfica och Feyenoord vann båda sina respektive ligor förra säsongen.

24-åringen är sedan succéåren i Heerenveen bofast i Janne Anderssons svenska landslagstrupp. Han anses sedan en tid tillbaka vara en av den holländska ligans allra bästa spelare och är noterad för 23 mål på 83 ligamatcher för klubben.
