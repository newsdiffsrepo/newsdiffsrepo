tisdag 22 augusti 2017
Protesterade direkt: ”Kan dra åt helvete”
ANDREAS KÄCK

Premiärmatchen mellan Bayern München och Bayer Leverkusen var bara nio minuter gammal när 21-årige nyförvärvet Niklas Sule nådde högst i luftrummet och nickade in 1-0 till Bayern.

Därmed var Bundesliga-säsongen 2017/18 i gång på allvar och av bara farten passade nästa nyförvärv – Corentin Tolisso – på att presentera sig för hemmapubliken genom nicka in 2-0.

Åskoväder gjorde att matchen fick avbrytas tillfälligt mellan den första och andra halvleken men den kunde så småningom återupptas och de regerande mästarna vann till slut med 3–1 efter ytterligare mål av Robert Lewandowski och Admir Mehmedi.

Men resultatet hamnade något i skymundan.

I inledningen av matchen hölls nämligen stora protester mot förbundet.

Flera banderoller vecklades ut på läktaren och på den allra största av dem stod: ”FICK DICH DFB” (fritt översatt till ”ni kan dra åt helvete”).

”Krocken mellan fans och förbund är i högsta grad på allvar”, skriver Sportbladets Erik Niva på twitter.

Bakgrunden till missnöjet är att Bundesliga – som länge särskilt sig från andra europeiska toppligor som en ”fansens liga” – börjar bli allt mer kommersialiserad och internationaliserad.

Udda avsparkstider, dyrare biljettpriser, kollektiva bestraffningar, hot mot 51-procentregeln och klubbars val att spela försäsongsturnéringar i avlägsna länder har lett till ett utbrett missnöje bland fansen.

Exempelvis kom andraligalaget Dynamo Dresden till sin bortamatch (mot Karlsruhe) iklädda full militär-mundering och deklarerade ”krig mot DFB (det tyska fotbollförbundet)”.

Och när Bundesliga-säsongen väl drog i gång riktades alltså mer missnöje mot förbundet.
