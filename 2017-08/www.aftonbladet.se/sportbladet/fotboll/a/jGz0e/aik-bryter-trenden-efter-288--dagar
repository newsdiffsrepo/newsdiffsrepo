AIK bryter trenden efter 288 (!) dagar
ANDREAS KÄCK

Östersund är mitt i playoffen mot grekiska PAOK och förutom en plats i Europa Leagues gruppspel så står även miljontals kronor på spel.

Det blev förlust (1-3) i bortamötet och returen i Östersund spelas på torsdag.

Därför var det ganska logiskt att tränaren Graham Potter roterade i laget när AIK kom på besök i allsvenskan. Hela tio spelare byttes ut från den startelva som mötte PAOK senast.

Då kunde AIK ta en bekväm trepoängare.

I den tolfte minuten öppnade ”wingbacken” Daniel Sundgren målskyttet genom att först lura byxorna av förre lagkamraten Patrick Kpozo och sedan placera in bollen bakom ÖFK-keepern Andreas Andersson.

– Jag har ju mött Kpozo ett antal gånger på träning så jag vet vad han har för svagheter. Sen går det snabbt på konstgräs, får man en bra touch så brukar man ofta komma förbi. Men visst är det en bra skottfint?! Det är ett av de bättre målen jag gjort, jag gör ju inte så många…, säger Sundgren i C More.

I inledningen av den andra halvleken fick Curtis Edwards sitt andra gula kort och visades ut efter en satsning på just Daniel Sundgren.

I den 67:e minuten kom också 2-0 till AIK då den argentinske sommarvärvningen Nicolas Stefanelli drämde in sitt andra mål i AIK-tröjan via ett lågt och lurigt skott som ställde Andreas Andersson totalt.

Därefter fastställde Denni Avdic slutresultatet 3–0 med ett distansskott, som inte såg otagbart ut.

Det här var ÖFK:s första hemmaförlust för året. Senast man förlorade på Jämtkraft Arena var den 6 november 2016, mot Gefle i den sista omgången av fjolårets allsvenska.

– Klart att det är tråkigt, säger Graham Potter.

För AIK:s del innebär segern att man knappar in på serieledande Malmö FF, som chockartat förlorade mot jumbon AFC Eskilstuna i går.

Elva poäng skiljer upp till MFF.

– Vi har en förmåga att studsa tillbaka, säger tränaren Rikard Norling och refererar till smällarna mot Braga (i Europa League-kvalet) och förlusten mot IFK Göteborg senast.

– Sådana förluster är inte roliga. Så att vinna den här matchen är viktigt för oss, ur många perspektiv. Det känns som att vi har gått ut i öknen och druckit, men vi har inte fyllt på våra axelväskor och allt var det är man har, när man tar kamelen och drar, fortsätter Norling.

Härnäst väntar ett hemmaderby mot Djurgården.
