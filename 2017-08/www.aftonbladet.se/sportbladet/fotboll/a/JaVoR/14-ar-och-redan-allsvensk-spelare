14 år och redan allsvensk spelare
JOHAN FLINCK

Evelina Duljan spelade handboll – som man gör i handbollsfästet Kristianstad – fram till 2014.

– Efter en handbollsträning sa en tjej i mitt lag att klubben där jag bor, Näsby, skulle starta tjejlag, berättar Evelina.

Hon började träna organiserad fotboll för första gången och tre år senare, i maj i år, debuterade hon i allsvenskan för Kristianstad.

– Jag tycker att det har gått rätt snabbt.

Sagan blir inte sämre av Evelina bara är 14 år. På tisdag är sommarlovet slut och hon börjar åttonde klass.

Men innan dess startar damallsvenskan om och efter tre inhopp finns mittfältaren med i truppen mot Djurgården hemma på lördag.

– Det är inte omöjligt att det blir ett nytt inhopp, säger tränaren Elisabet Gunnarsdóttir.

– Evelina är en väldigt teknisk spelare med en mycket bra speluppfattning. Men man ska inte glömma att hon också är en fantastisk försvarsspelare. Sedan är hon väldigt ung och fortfarande ”bara” en talang.

Evelina, som bor i Kristianstad med mamma och lillebror, glömmer förstås aldrig den allsvenska debuten.

– Jag var pirrig och mådde lite illa. Men det släppte sen och när jag kom in kändes det jättebra.

Kände du dig som en 14-åring bland vuxna?

– Det kändes jättekonstigt men ändå var jag som en av dem.

Hon är bara 160 centimeter lång, men växer förstås fortfarande.

Hur är det fysiskt att spela med och mot seniorer?

– De är kanske lite starkare än jag, men det är ganska lugnt.

Du springer ifrån dem i stället?

– Ja (skratt).

Egentligen spelar Evelina med klubbens F19-lag. Men till något flicklandslag är hon inte aktuell.

– Jag är fortfarande för ung. Det får bli nästa år.

Det mesta i Evelinas liv kretsar runt fotbollen. Hon går på Malmö FF-akademin i Fjälkinge till vardags, tränar mycket på egen hand och när hon tittar på tv ser hon helst fotbollsmatcher.

Favoritsajt på nätet då?

– Unisport, en fotbollsbutik som jag alltid kollar i.

Idol?

– Amerikanskan Alex Morgan. Hon är en duktig, teknisk spelare som gör rätt mycket mål.

Vad drömmer du om?

– Spela i landslaget och spela utomlands i ett stort lag och vinna de största ligorna och Champions League.
