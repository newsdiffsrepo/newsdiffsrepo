’Är uppenbart att man försöka lura systemet’
ANDREAS KÄCK

Henrik Zetterberg har inga planer på att göra som Jaromir Jagr.

Nej, den svenske stjärnan, som snart fyller 37 år, börjar se slutet på karriären.

När ”Z” intervjuades av Radiosportens Christer Jonasson inför publik i Kvissleby förra veckan berättade han att det troligen blir två säsonger till i NHL innan han avslutar karriären.

Sedan kan det bli en flytt hem till Sverige.

– Hade du frågat mig för sju år sedan hade jag nog svarat att jag blir kvar i Detroit när karriären är över, men nu är det ganska klart att jag flyttar hem. Efter ungefär 15 år där borta har det blivit ett hem, jag har många vänner och bekanta där, men jag saknar Sverige allt mer, säger Zetterberg.

Något anmärkningsvärt är att han, utan omsvep, slår fast att han troligen inte kommer fullfölja sitt kontrakt, som sträcker sig över säsongen 2020/21.

Zetterberg är en av många NHL-stjärnor som sitter på ett långtidskontrakt; år 2009 skrev han på ett 12-årskontrakt med en cap hit (lönetaksträff) på 6 miljoner dollar och kontraktet är utformat som så att han under sina första säsonger tjänade omkring 7 miljoner dollar, medan han de två sista säsongerna ”bara” tjänar 1 miljon dollar.

– Den enda orsaken till varför vi skrev ett så långt kontrakt var på grund av lönetaket. Det är ganska uppenbart att man försöker lura systemet. Egentligen har jag kanske två år kvar, men jag har också lärt mig att ta ett år i taget. Men jag kommer nog inte att spela fram till dess (säsongen 2020/2021, när kontraktet går ut), säger Henrik Zetterberg i intervjun, enligt Nerikes Allehanda.

På senare tid har NHL stramat åt reglerna vad gäller just sådana här långtidskontrakt. Exempelvis godkände man inte New Jersey Devils erbjudande om ett 17-årskontrakt (!) till ryske superstjärnan Ilja Kovaltjuk år 2010.
