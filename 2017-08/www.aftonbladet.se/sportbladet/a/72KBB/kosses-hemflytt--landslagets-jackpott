”Kosses” hemflytt – landslagets jackpott
KRISTOFFER BERGSTRÖM

Ofta har Kosovare Asllanis karriär varit i obalans. Klubblaget har velat en sak, landslaget en annan. I Manchester City placerades hon ofta på ytterkanterna i 4–3–3-systemet, medan Pia Sundhage strikt placerade henne på mitten.

När Peter Gerhardsson blev klar som förbundskapten förtydligade han för Kosovare var hon kommer göra mest nytta i hans landslag.

– Vi ser ”Kosse” som en central spelare. Man måste se en spelare i träning för att veta exakt vad man ska hitta på, men vi vill använda henne centralt, säger Gerhardsson.

Varför är hon bäst där?

– Hon har bra speluppfattning och teknik. När hon vandrade in i banan under EM får hon bra lägen att spela fram. Det är min uppfattning utan att ha sett för mycket på träning.

I somras hade Asllani flera anbud att ta ställning till. Ville hon spela kvar i Manchester, flytta söderut i Europa eller dra hem till Östergötland? Hon valde Linköping, där hon under fredagen tävlingsdebuterade med att spela fram till ledningsmålet mot Kif Örebro i en match som slutade 5–0.

Efteråt berättar hon om en tungt vägande faktor för hemkomsten. Äntligen skulle hon vara central mittfältare både i klubb- och landslag.

– Det som var viktigt för mig var att vi såg fotboll på samma sätt. Jag ÄR en central spelare, säger hon.

Kommer det här göra dig bättre i landslaget?

– Ja, det tror jag definitivt. Det är givet att det blir bättre om man blir mer van vid en position. Spelar man på yttern har man annat i huvudet och när man kliver in centralt och inte har spelat där på ett tag. Men om jag nu verkligen spelar, spelar, spelar, spelar på samma position kommer jag definitivt att utvecklas.
