Titeln ska ta honom till den tyngsta klassen
ANNA ANDERSSON

I år jagar han VM-titeln i WRC2, målsättningen har varit tydlig ända sedan säsongen inleddes i Monte Carlo för åtta månader sedan och han kan vinna den redan i morgon.

Om allt går hans väg.

– Det får jag inte tänka på, om det går åt skogen kommer de andra in i matchen igen och det vill jag inte, säger Pontus Tidemand, 26.

– Tysklands VM-rally är ett av de svåraste under hela säsongen. Det går på asfalt, men i vindistrikten och väderförhållandena skiftar snabbt vilket gör att grepp-nivån också gör det. Det är sol och regn om vartannat, dessutom är det mycket skräp på vägen. Det är ett väldigt utmanande och häftigt rally.

Tidemand och hans kollega Jonas Andersson jobbar åt fabriksteamet Skoda. Vid sidanav att köra nio VM-rallyn under säsongen åker de på träningsläger med teamet, är med när nya bilar lanseras och testar, testar och testar. De testar flera dagar inför varje deltävling och de testar nya delar till bilen.

– Inför varje deltävling kör vi ett test, det är ett specifikt test där vi kör igenom och väljer inställningar på bilen. Sedan jämför vi med anteckningar från förra året.

Var lägger du mest tid, på tester eller tävlingar?

– Det är betydligt mer tester än tävlingar i alla fall, ser man till antalet kilometer vi sitter i en bil så sitter vi dubbelt så mycket i bilen under testdagarna jämfört med tävlingarna, säger han.

– Sedan är vi på fysläger med teamets doktor någon månad om året och kör en del mindre tävlingar också. Det är rally som är min passion, men jag brinner även för jobbet runt omkring. Är du fabriksförare som jag är så måste du göra det andra också, det är ett paket där alla delar är lika viktiga för att nå framgång. Vi har precis testat en motor till exempel, där ligger rallysatsningen i framkant men slår testerna väl ut så flyttas ofta de sakerna vi testar över till den vanliga biltillverkningen.

Till skillnad från exempelvis WRC och Formel 1 finns det ingen begränsning av testerna i WRC2.

– Exakt hur mycket vi testar är hemligt, säger han.

– Men jag skulle tro att vi ligger i fas med WRC-teamen. Det är lite olika från team till team.

Pontus Tidemand gör nu sin tredje säsong hos Skoda och är på väg att uppfylla den första delen av sin dröm – att vinna en VM-titel. Därefter är målet att ta sig vidare till den tyngsta klassen – WRC.

– För att lyckas behöver du ha erfarenhet, det är nästan ingen förare som tar sig dit utan att ha kört bra i WRC2, säger Tidemand.

– Den erfarenheten du skaffar dig där är avgörande i den här branschen.

En bransch som är mer än ett jobb. Rally är en livsstil.
