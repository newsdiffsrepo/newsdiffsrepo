Förd till sjukhus – hästen dog direkt
ANDREAS KÄCK

Det var i den fjärde avdelningen av Kuopios fredagstävling som den fasansfulla olyckan inträffade. Den åttaåriga hästen Sophie Savage – som kördes av Iikka Nurmonen – låg bakom ledaren när den plötsligt kollapsade på banan.

Enligt Ilta-Sanomats expert Tapio Hoikka, som bevakade loppet på plats, avled hästen förmodligen omedelbart.

Kusken Iikka Nurmonen fördes till sjukhus.

Enligt experten Tapio Hoikka ska han ha gått av banan för egen maskin men haltat betänkligt och det är i nuläget oklart hur pass allvarligt skadad han är.

Så sent som förra helgen stod Nurmonen för en dunderskräll när han med den minst spelade hästen Midnight Hour vann Åby Stora Pris i Sverige.

För segern belönades man med 1,6 miljoner kronor.

– Helt underbart, det här är det största lopp vi vunnit, sa hästens tränare Ossi Nurmonen, pappa till Iikka Nurmonen, i TV12 efter loppet.
