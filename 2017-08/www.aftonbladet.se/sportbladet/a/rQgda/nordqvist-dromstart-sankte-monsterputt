Svenskans drömstart: ”Den var helt magisk”
ANDREAS KÄCK

Körtelfebern som Anna Nordqvist har dragits med på senare veckor syntes inte till i den första tävlingsdagen i Solheim Cup.

Den svenska 30-åringen spelade drömgolf i det första tävlingsmomentet: foursome.

Hon parades ihop med 21-åriga brittiskan Georgia Hall och var dominant när duon besegrade Paula Creamer och Austin Ernst med 3-1.

Framförallt var hon glödhet på greenerna och sänkte flera längre puttar – varav en från över tio meter.

– Jag slog väldigt bra puttar. Den på trean för att dela och sedan hade vi många till, den på tian var helt magisk. Georgia (Hall) satte upp bollarna väldigt bra, så det var kul. Det kändes som att vi hade övertaget och det var en ganska rättvis vinst, säger hon till TT.

Efter foursome-spelet ledde med Europa 2½-1½.

Men när tävlingen under kvällen och natten fortsatte med bästboll-matcher, så kammade USA full pott och vände till ledning  5½-2½

Där vilades Anna Nordqvist, men Madelene Sagström, 24, gjorde sin Solheim Cup-debut.

Hon spelade tillsammans med brittiskan Jodi Ewart Shadoff och gjorde en helt okej insats, men fick se sig besegrade av det amerikanska paret Michelle Wie/Danielle Kang.

✓ Följ Solheim Cup här! (OBS! Extern länk)
