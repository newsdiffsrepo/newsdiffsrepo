”Blev ombedd att söka norskt pass”
PATRIK BRENNING

När Justyna Kowalczyk skrev på för norska Team Santander 2015 var det en långloppssatsning med flera internationella profiler. Men sedan svenske Johan Olsson lämnat och österrikiskan Kateřina Smutná nu ersatts av norskan Kari Vikhagen Gjeitnes har Kowalczyk fått nog.

– Atmosfären i teamet har blivit för norskt med en nationalistisk stämning, säger 34-åringen till polska sport.pl enligt NRK och fortsätter:

– Hon (Smutná) har vunnit mycket för laget och tagit många topplaceringar men fick ändå ett tack och adjö. I laget finns inte heller svenske Johan Olsson längre utan teamet har blivit helt norskt så det är klart att det för mig råder en väldigt nationalistisk stämning där. Jag förstår att de vill ha ett norskt lag men jag vill inte längre vara en del av det.

Kowalczyk berättar samtidigt att hon själv blev kallad ”förrädare” när hon anslöt till det norska teamet som drivs av bröderna Jörgen och Anders Aukland.

– Det var en stor chock i Polen. Jag blev beskylld för att vara en förrädare och blev ombedd att söka norskt pass.

Jörgen Aukland bekräftar för NRK att Kowalczyk lämnar teamet då ledningen vill satsa på norska skidåkare vars främsta prioritet är just långloppscupen.

– Justyna har OS som sitt stora mål och vi önskar henne lycka till med det, säger Aukland.
