Sirius galna statistik: Etta – och jumbo
KRISTOFFER BERGSTRÖM

Ibland är statistik svårtolkad.

Visste du till exempel att Häckens Christoffer Källqvist är etta i allsvenskans målvaktsliga – och att Häckens Peter Abrahamsson är tvåa? Visste du att Martin Strömbergsson är den målsnålaste domaren med bara 0,7 mål per dömd match? Att Pawel Cibicki krossar allt motstånd i ramtävlingen med sina fem träffar i virket (medan tvåan Fredrik Olsson bara har två)?

Kanske inte.

Men nu vet du och nu kan du glömma, för siffrorna går inte att dra några större slutsatser av.

Men ibland möts vi av statistik som berättar en hel historia. Titta på tabellerna nedan och ta in vad de visar:

Hade allsvenskan bara räknat resultat efter första halvlek skulle Sirius ligga sist med två segrar på nitton matcher. Hade bara andrahalvlekarna räknats skulle de ha varit obesegrade i arton av nitton matcher.

I en serie som har en tydlig ledare och jumbo är nykomlingen Sirius sämre än AFC i första halvorna och bättre än Malmö i de andra. Hur är det möjligt?

Ingen passar bättre för att besvara den frågan än Philip Haglund. Den 30-årige mittfältaren personifierar Sirius starka avslutningar genom sin egen nästan lika märkvärdiga svit.

Haglunds tre mål i årets allsvenska har kommit i minut 93, 93 och 90. Två var segermål, ett var 3–3-bollen mot Malmö.

Philip, hur ska vi förstå allt det här?

– Vi ska nog inte förstå. Det är helt sjukt.

Har ni bättre kondition än de andra?

– Nej, det tror jag inte. Vi kör ingen särskild konditionsträning.

Är ni medvetna om hur statistiken ser ut?

– Nej, inte exakt. Men vi har snackat om att vi i många matcher startar segt och hamnar i underläge men hämtar igen på slutet.

Varför gör du bara mål efter minut 90?

– Jag vet inte vad jag ska säga. Jag fattar att det är orimligt med tre mål på övertid, alla avgörande, det kan inte vara stor sannolikhet att det sker. Men det har inte funnits någon tanke på att jag ska göra mål just då.

Kan det vara så att de snygga målen görs i början när alla är pigga och att kämpamålen kommer senare?

– Hm. Ja, jag är uppenbart inte Ronaldinho, så den analysen tar du hem. Men har man sett det mönstret annars?

Nej, det har man nog inte. Men du, ni möter Norrköping på söndag.

– Ja. Tuff match, Norrköping är bra, men vi är i gott slag.

Och om ni ligger under i paus?

– Då vänder vi.

Fotnot: Sportbladet har sökt i tabeller och tagit hjälp av kollegor i England och Norge för att hitta något lag som för nuvarande eller den gångna säsongen matchar Sirius statistik. Det verkar inte finnas. Hittar du något lag som är bäst i ena och och sämst i andra halvlek? Mejla [email protected]
