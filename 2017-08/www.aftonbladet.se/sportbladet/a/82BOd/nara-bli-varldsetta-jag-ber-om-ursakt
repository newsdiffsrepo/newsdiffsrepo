tisdag 22 augusti 2017
Nära bli världsetta: ”Jag ber om ursäkt”
ANDREAS KÄCK

Med Serena Williams borta från spel på grund av graviditet är positionen som världsetta på WTA-touren nu extremt öppen.

25-åriga rumänskan Simona Halep har haft chansen att ta över den två gånger, senast i Franska Öppna i början av juni då hon behövde vinna finalen mot dunderskrällen Jelena Ostapenko, men i stället förlorade med 6-4, 4-6, 3-6.

På söndagen hade hon chansen igen.

Hon var i final i Cincinnati och mötte där Wimbledon-mästarinnan Garbiñe Muguruza från Spanien.

Då svarade Halep för en sällsynt svag insats och blev totalt överkörd.

Hon förlorade med 1-6, 0-6.

– Jag vill tacka publiken för deras stöd, fast jag spelade så dåligt i dag. Muguruza spelade bra, men jag måste ändå be om ursäkt för min insats i den här matchen, säger Halep efteråt.

Resultatet innebär att Halep är kvar som tvåa på rankningen, att tjeckiskan Karolina Pliskova behåller positionen som etta – och att segraren Muguruza klättrar till en tredje plats.
