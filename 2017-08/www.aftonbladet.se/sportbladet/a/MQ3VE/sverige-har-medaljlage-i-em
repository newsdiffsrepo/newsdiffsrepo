Sverige har medaljläge i EM
TT

På Rio-OS-hästen Reality 39 red Algotsson Ostholt nästintill felfritt in på låga 0,8 i straffpoäng, vilket ger en totalpoäng på 35,0 och en tredje plats inför söndagens avslutande hoppning.

– Helt suveränt, hästen var helt fantastisk. Hon lyssnade på mig vid minsta rörelse och var med mig hela tiden. Jag är så nöjd med henne, säger Sara Algotsson Ostholt till SVT.

43-åringen, som vid OS i London 2012 tog silver individuellt på hästen Wega, är 4,7 straffpoäng efter ledaren Ingrid Klimke (30,3 i straffpoäng) och 2,2 poäng bakom tvåan Michael Jung (32,8) som båda är från Tyskland.

Även i lagtävlingen ligger Sverige på medaljplats, med 128,5 i straffpoäng. Fjärdeplatsen från fredagens dressyr uppgraderades till en tredje plats efter dagens terrängritt.

Storbritannien leder lagtävlingen med 113,9 straffpoäng. Tyskland är tvåa, 123,0 straffpoäng, inför avslutningen.
