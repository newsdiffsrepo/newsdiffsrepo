Stjärnans klädmiss: ”Hade ingen aning”
ANDREAS KÄCK

Lag Europa fick en flygande start i Solheim Cup och ledde mot amerikanskorna efter fredagens foursome.

Sen vände USA på steken.

I bästbollarna kammade man full pott (4-0), bland annat efter strålande spel från bästa kompisarna Danielle Kang och Michelle Wie.

Den sistnämnda hamnade dock i fokus för något helt annat.

Hon kom nämligen till spel – i ”fel klädsel”.

– Jag spelade hela dagen utan att ha någon aning. Jag var totalt ovetandes om detta och blev informerad först nu, för 20 minuter sedan, berättade Wie efter rundan enligt USA Today.

Normalt sett klär sig spelarna hur de vill (så länge de håller sig till reglerna för vad som är tillåtet att bära) men i Solheim Cup är det kutym att lagen bär likadana outfits.

Man växlar mellan ett par olika uppsättningar men den här gången hade Michelle Wie – som ensam amerikanska – råkat ta på sig ”morgonklädseln” i stället för ”kvällsklädseln”.

– Det fanns väl någonstans i bakhuvudet hela tiden. Jag tittade på Danielle och lade märke till att hon såg annorlunda ut. Men jag tänkte att det var för att hon hade kjol och jag hade shorts. Men ja, jade råkade ta fel och då är jag ändå rutinerad i de här sammanhangen. Jag tog fel – rookien (Kang) tog rätt, säger Wie.

Hennes spelpartner skrattade bara åt fadäsen.

– Jag såg ju att Michelle hade andra kläder på sig, men jag tänkte att det kanske hade att göra med att jag är rookie. Jag kan inte reglerna, men till slut insåg jag att hon hade fel tagit kläder. Men jag ville förstås inte säga något mitt under spelet, säger hon.

Lördagens foursomes är nu färdigspelade.

Anna Nordqvist och Georgia Hall vann sin match mot Stacy Lewis och Gerina Piller men totalt blev det delad pott (2-2) vilket gör att ställningen är 7½-4½ till USA inför kvällens matchspel.

✓ Matchspelet pågår – följ resultaten här! (OBS! Extern länk)
