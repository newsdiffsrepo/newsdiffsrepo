Sverige tog EM-brons i fälttävlan
SIMON NORBERG

Sista dagen av EM i fälttävlan blev en medaljsuccé för Sverige i Strzegom, Polen.

Sverige låg på fjärdeplats efter den inledande dressyren i mästerskapet, men tog sig sedan upp på bronsplats under lördagens terrängbana.

Under söndagens avslutande banhoppning höll laget, bestående av Ludwig Svennerstål, Niklas Lindbäck, Louise Svensson Jähde och Sara Algotsson Ostholt, sedan medaljplatsen hela vägen ut.

Algotsson Ostholt var sista ryttare ut, men medaljen var säkrad innan hon ens hade hoppat.

– Jag är otroligt stolt över laget. Det har varit en jättehärlig stämning, bra laganda. Så kul att vi fick till det och en medalj, säger Algotsson Ostholt till SVT Sport.

Förbundskaptenen Fredrik Bergendorff fyllde på.

– Jätteskönt, det är stort, säger han.

Storbritannien vann guldet före Tyskland och Italien blev fyra.

På det individuella var Sara Algotsson Ostholt, med hästen Reality, nära att knipa en bronspeng, men missade medaljen efter tre nedslag och slutade nia.
