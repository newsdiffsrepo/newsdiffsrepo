Linköpings joker – därför lämnade hon rivalen
KRISTOFFER BERGSTRÖM

I fjol blev Nicoline Sörensen korad till Danmarks största talang i fotboll. I somras var hon med i den danska EM-truppen och under fredagskvällen debuterade hon för sin nya klubb Linköping, dit hon gått från Bröndby.

Mot Kif Örebro nickade danskan in två mål i 5–0-segern.

– Jag gör aldrig nickmål och så kom två på huvudet i dag. Bra tajmning, säger hon efteråt.

Linköping leder tillfälligt tabellen med åtta poäng före tvåan Rosengård och debutanten Sörensen har visat att hon vill vara en bidragande faktor i guldstriden. Men hon kunde ha tillhört rivalen.

Som 16-åring skrev anfallaren på för Rosengård och gjorde tio a-lagskamper innan hon flyttade hem igen. Dels ville hon ha mer speltid, men en lika starkt bidragande faktor var att träningarna flyttades från kväll till morgon. Det fungerade utmärkt för heltidsproffsen men sämre för den danska studenten.

– Jag gick i gymnasiet i Danmark och åkte med tåget till Malmö för varje träning. Det var stressande. Och så ville jag spela mer, säger hon.

Om inte träningarna flyttat, tror du att du hade spelat för Rosengård i dag?

– Vet inte. Kanske. Men det var nog ett bra steg att gå tillbaka till Danmark och få mer ansvar i danska ligan.

Hörde Rosengård av sig i sommar?

– Vi hade lite kontakt men det var inte mycket. Det var primärt Linköping som var intressant.
