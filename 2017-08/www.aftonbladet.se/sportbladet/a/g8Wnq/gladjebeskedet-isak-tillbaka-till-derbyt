Glädjebeskedet: ”Isak” tillbaka till derbyt
KRISTOFFER BERGSTRÖM

2–1 mot nästjumbon Halmstad kanske inte låter imponerande, men Djurgårdens anfallsspel var i allsvensk toppklass. Efter var sitt mål är Magnus Eriksson (straff) etta och Gustav Engvall (mottagning och halvvolley) tvåa i skytteligan.

– Det var trevligt att banka dit den, att känna att vänstersläggan är vid liv, säger Engvall.

På söndag väntar stormatch mot AIK innan serien gör landslagsuppehåll. För tabelltvåan Djurgården pekar alla pilar och kurvor uppåt när de kliver in i derbyveckan. Formen är strålande och truppen pigg.

Mot Halmstad var Kerim Mrabti avstängd. Han är tillbaka mot AIK.

Mot Halmstad var målvakten Andreas Isaksson (nackspärr) och högerbacken Felix Beijmo (knä) skadade. Båda är aktuella mot AIK.

Om Isaksson säger tränaren Özcan Melkemichel:

– Ingen fara alls. Det är en nackspärr, en väldigt kraftig nackspärr, men det är ingen fara inför derbyt.

Och Beijmo?

– Han har varit igång. Vi har match på onsdag (mot Gamla Upsala i Svenska cupen). Är han med där och tränare torsdag, fredag och lördag är det möjligt.

Djurgården har inte vunnit ett Stockholmsderby sedan september 2011. På de sex plågsamma år som gått sedan dess har de troligen aldrig kommit bättre rustade än nu på söndag.

– AIK sätter sin defensiv med sina fem backar. Jag tror att det blir en jämn match. Det blir inte direkt 3–3 eller 5–0, det kommer att bli något uddamål förmodligen, säger Engvall.

Sportbladets krönikör Simon Bank kallar er ”Sveriges just nu bästa lag”. Har han rätt?

– Vi är duktiga. Vi får inte ut max i dag, men i det stora hela tycker jag... att vi kanske är Sveriges bästa lag.
