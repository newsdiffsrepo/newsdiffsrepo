Straffen som hotar F1
ANNA ANDERSSON

Redan för ett år sedan var begränsningarna på hur många motorer en F1-förare fick använda sig av under en säsong tuff. I år har man stramat åt ännu mer och en förare får använda fyra aggregat (som var och ett har sex element) under ett år.

Den som använder sig av fler än fyra av något av de sex elementen flyttas tillbaka i startuppställningen, i Belgien flyttades exempelvis McLarens Stoffel Vandoorne tillbaka 35 platser.

Samma straffprincip används även när det gäller exempelvis växellådan och detta medför att kvalresultatet sällan är identiskt med den startuppställningen. Redan nu står det exempelvis klart att båda Red Bulls förare, Max Verstappen och Daniel Ricciardo måste starta långt bak på söndag – Renaults motor är inte tillförlitlig.

– Det är självklart frustrerande för båda förarna, sa Red Bulls stallchef Christian Horner efter Belgiens GP.

– Max har haft extremt mycket otur, det är inte bilen som orsakat dem utan motorn.

När nu sju lopp återstår är det flera förare som riskerar straff och det kan påverka utgången av VM.

Mästerskapsledaren Sebastian Vettel, Ferrari, lär behöva en ny turboladdare snart och ska då bestraffas, båda konkurrenterna från Mercedes är inne på sina sista aggregat och McLarens Fernando Alonso som enligt egen utsago bröt med motorproblem senast riskerar ett nytt straff – han är den förare som straffats allra mest i år.

– Jag gillar inte att en förare straffas för något han inte kan rå för, sa Mark Webber tidigare i somras.

– Många fans ser inte kvalet, men de ser loppet och undrar varför deras favorit startar längst bak. Vi tappar åskådare på det. Det är tillräckligt svårt att skapa en produkt med en bred topp av hög kvalité, det är onödigt att förarna straffas för saker de inte kan påverka.
