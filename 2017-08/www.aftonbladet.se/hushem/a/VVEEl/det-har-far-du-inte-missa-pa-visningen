Det här får du inte missa på visningen
CLARA ÖHRN

Att köpa ny bostad är kul och spännande. Ofta går bostadsaffären fort, men det gäller att skynda långsamt. Se till att noggrant titta igenom bostadsrätten innan du slår till för att slippa otrevliga överraskningar. Du som köpare har undersökningsplikt och det största ansvaret att kontrollera att bostaden är i det skick du förväntar dig. Det innebär att säljaren inte ansvarar för de fel som köparen hade kunnat upptäcka vid en noggrann undersökning.

Följ de här tipsen för en trygg bostadsaffär:

Du har ingen möjlighet att i efterhand klaga på saker som du hade kunnat upptäcka. Därför är det viktigt att titta väldigt noga.

– Ett bra råd är faktiskt att kolla två gånger, försök att gå på två visningar, tipsar Titti Öhrn, kvalitets- och kundvårdsansvarig på Fastighetsbyrån.

Är du till exempel noga med att det är rejält tryck i duschen måste du kolla det innan du köper. Du kan inte provduscha på visningen, men se till att skruva ordentligt på kranen och kolla att vattentrycket är okej.

– Det gäller att ställa sig själv frågan: vad är jag petig med? Kommer det för lite vatten kan det vara ett problem i fastigheten som du inte kan påverka, tipsar Titti Öhrn.

Vill du inte ha fläckar på golvet, en konstig kylskåpsdörr eller golvvärme som inte fungerar? Då måste du titta igenom det innan du skriver på kontraktet. Undersök noga genom att titta under mattor, flytta på möbler och inspektera vitvaror och andra maskiner för att se till att bostaden möter dina förväntningar.

Det är också viktigt att komma ihåg att du köper bostadsrätten i befintligt skick. Skicket fastställs på kontraktsdagen - om något går sönder av normalt slitage fram till tillträdet har säljaren ingen skyldighet att åtgärda det.

Titta hur det ser ut i cykelrum och om fastigheten är välskött. Det är sådant som kostar pengar för dig som är medlem i en bostadsrättsförening. Titta också hur stort ditt vinds- eller källarförråd är så att du kontrollerar att storleken passar dig.

– Titta på vinden och källaren, annars kanske du har köpt grisen i säcken, säger Titti Öhrn.

Ett enkelt sätt att undvika oförutsedda utgifter är att kolla upp bostadsrättsföreningens ekonomi. Ta reda på vad föreningen har för planer inför framtiden och hur skuldsatt den är. På så vis undviker du höjda avgifter.

– Läs igenom årsredovisning och bokslut, om du inte kan det så bör du be någon om hjälp, säger Titti Öhrn.

Fråga styrelsen om de vet något som du borde veta om innan du köper lägenheten. Då kan du få reda på både bra och dåliga saker om föreningen och dina grannar innan du bestämmer dig för att göra en affär.

Läs också: 48 tips för att lyckas med bostadsköpet
