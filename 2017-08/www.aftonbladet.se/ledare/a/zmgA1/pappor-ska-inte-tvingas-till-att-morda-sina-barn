Pappor ska inte tvingas till att mörda sina barn
Daniel Swedin

Det sägs att det gick rykten om den 46-årige pappans döttrar. Att de hade rört vid män, skakat hand med pojkar, ja till och med hånglat med dem. Det uppskattades inte av släkten. 46-åringen beordrades att mörda sina döttrar.

Pappan vägrade. Han älskade sina barn.

I slutet av maj hittades han död vid en sjö utanför Falun. Han hade huggits flera gånger med en sax i halsen.

På platsen kunde en 50-åring gripas och han åtalas nu för mord.

– Det är vad man skulle kunna kalla hederskonflikt, säger åklagaren Gun-Britt Ström till SVT Västmanland.

Tio av de strax över 100 morden förra året kan kopplas till heder. Det rapporterade radioprogrammet I lagens namn tidigare i somras. Samtalen till den nationella stödlinjen för råd runt hedersrelaterat våld ökade med mer än 50 procent under förra året, jämfört med året innan.

Hedersnormer är inte knutna till någon viss religion eller etnisk grupp, men växer sig starka i samhällen där patriarkala familjesystem trumfar andra ordningar.

Det som särskiljer hedersförtryck ifrån annat patriarkalt våld är att det sanktioneras och upprätthålls av familj och släkt, och att det riktas mot en enskild individ. Hedersnormerna har på så sätt en egen struktur som vi måste förstå för att kunna slå sönder dem.

I debatten finns sedan länge förslag om att hedersbrott ska få en egen brottsrubricering. Dessutom har det föreslagits att en nationell resursgrupp som ansvarar för att kunskap och erfarenhet av hedersrelaterad brottslighet når ut i polisorganisationen.

Det är bra. Samtidigt säger historien med den mördade pappan - förstås en katastrof för familjen - något om motstånd. Om en familj som vägrar låta sig kuvas.

De är inte ensamma, det finns fler sådana familjer. Och om vi vill sätta stopp för terrorväldet de lever under måste vi erbjuda bättre stöd från polis, skola och socialnämnd.
