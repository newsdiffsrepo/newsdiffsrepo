Shanti, 6, räddade tre ur brinnande fäboden
CHRISTINA NORDH

Följ Svenska Hjältar på Facebook

De tre vännerna – Ove Enström, Jerry Andreasen och Jocke Östman –  hade röjt runt fäboden i Risåsen utanför Äppelbo hela dagen. På kvällen eldade de i den öppna spisen för att den skulle torka ur – ingen hade varit i stugan på flera år. Den sexåriga siberian huskyn Shanti lämnar sällan husse Jerrys sida, men nu sträckte hon ut sig i värmen.

– Vi eldade hela tiden men hon reagerade inte på det. Utan hon låg vid min fotända i sängen och tittade på lågorna. Och jag hade släckt där innan vi gick och lade oss, säger Jerry.

I gryningen vaknade Ove av att hunden skällde. Han försökte somna om, men hon bara fortsatte.

– Hunden var på mig igen och jag tänkte ”Ja ut och pissa då”. Och när jag kom ut med hunden såg jag att hela hustaket brann, säger han.

Ove rusade in i huset och väckte Jerry och Jocke.

– De var inte påklädda, hade inte kläder på kroppen en gång. Jag ryckte tag i dem. De hade ingenting kvar, säger Ove.

– Det första Jocke gjorde var att ta ut campingköket med gasolflaskor. Han är svetsare, så det satt i ryggmärgen på honom, säger Jerry.

När de tre kom ut var fäboden helt övertänd. Räddningstjänsten larmades tio i sex, den närmaste fanns i Vansbro tre mil bort.

– Jag vet att det tog en jävla tid för räddningstjänsten innan den kom. Jag hade dåligt med batteri på telefonen och då försöka förklara vägen till en fastighet som inte ens finns på kartan. Ingen fick fram var vi var någonstans, säger Jerry.

Jerry kom överens med räddningstjänsten att han skulle gå ned till grusvägen och möta dem.

– Min telefon dog också, jag höll på att få panik. Jag visste inte var de var, om de skulle behöva ringa. Jag hade ju bara kallingarna på mig, allting annat brann upp där inne, säger han.

– Det tog en halvtimme, 40 minuter innan de var framme.

Branden var våldsam och fäbåoden brann ner till grunden. Först vid halv åtta-tiden på morgonen kunde räddningstjänsten börja med eftersläckningsarbetet.

Och Shanti, vad fick hon för att hon räddade de tre vännerna?

– Hon fick en Gustafskorvring – och sedan ett kilo fläskfilé, säger Jerry stolt.
