Här sups det mest i världen
KRISTOFER GUSTAFSSON

När japanska dryckesföretaget Kirin levererar årets sammanställning över världens alkoholkonsumtion (per capita och år) tar Tjeckien hem titeln i ölklassen i överlägsen stil. För 23:e året i rad, med 142,4 liter per person.

Vitryssland toppar den renodlade alkohol-klassen och Andorra blir något överraskande etta på vinlistan – före Vatikanstaten.

Att det i Tjeckien konsumeras mest öl i världen kommer knappast som någon överraskning. Men att Seychellerna landar på andra plats, före både Österrike och Tyskland på tredje plats, får tillskrivas det varma klimatet i kombination med en strid turistström. Att Namibia dyker upp på femte plats beror  på koloniala band med Tyskland.

När det gäller vin dricks det mest i Andorra. I det lilla furstendömet i Pyrenéerna förbrukades 3 936 000 liter vin som fördelat på knappt 70 000 invånare innebar 57 liter per person och år. Turismen spelar förstås en stor roll liksom i Vatikanstaten.

Alkoholkonsumtionen i övrigt är bevisligen störst i det forna östblocket. Med Vitryssland och Moldavien som absolut största konsumenter. Här sups det ungefär dubbelt så mycket som i Sverige – 9,2 liter.
