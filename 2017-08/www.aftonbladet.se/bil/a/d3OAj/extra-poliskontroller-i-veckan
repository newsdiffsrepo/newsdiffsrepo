Extra poliskontroller i veckan
CLARA ÖHRN

Polisen storsatsar på extra hastighetskontroller under vecka 34. Arbetet är ett initiativ från EU och sker samtidigt i alla medlemsländer för att minska antalet döda och svårt skadade i trafiken.

Hastigheterna kommer kontrolleras över hela landet, både i tätbebyggda områden såväl som i glesbygden.

– Det är den lokala problembilden som kommer att styra var vi kommer att ha kontrollerna, säger Polismyndighetens trafikstrateg Ursula Eriksson.

Om medelhastigheten på svenska vägar skulle minska med 1 kilometer i timmen hade 15 liv räddats per år. Trots det har medelhastigheten ökat i Sverige de senaste åren, enligt polisen.

– Det är väldigt många människor som kör lite för fort. Om alla körde mindre för fort så skulle trafikrytmen ändras, medelhastigheten sänkas, och liv räddas, säger Ursula Eriksson.

Vecka 34 ligger fokus på hastigheten men under året finns flera veckor bestämda av EU där fokus ligger på bland annat hastighet, nykterhet eller bältesanvändning.

– Vecka 50 är till exempel en väldigt stor nykterhetsvecka, två veckor innan jul när många går på julbord, säger Ursula Eriksson.
