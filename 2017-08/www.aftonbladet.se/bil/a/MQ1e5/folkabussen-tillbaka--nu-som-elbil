Folkabussen tillbaka – nu som elbil
STEFAN HESSERUD PERSSON

67 år har gått sedan Volkswagens Typ 2, i Sverige mest känd som folkabussen, lanserades. Nu bekräftar den tyska biltillverkaren att klassikern kommer att uppstå – den här gången som en elbuss.

Planerna avslöjades redan i januari, och responsen har enligt VW varit stor.

– Efter presentationer på de globala motormässorna i Detroit och Genève fick vi ett stort antal brev och mail från kunder som skrev: ”snälla, bygg den här bilen”, sa VWs vd Herbert Diess när han bekräftade att tillverkningen nu ska komma igång.

Den nya eldrivna varianten går under namnet I.D. Buzz och kommer att säljas från och med 2022, med fokus på marknaderna i Nordamerika, Europa och Kina.

Bilen kommer att vara knappt fem meter lång och cirka två meter hög och bred, och erbjuda ”i hög grad automatiserad körning”.

Lanseringen är en del i VWs storsatsning på eldrivna fordon, som dieselskandalen och Teslas framgångar kan sägas ha tvingat fram. År 2025 är planen att mer än 30 helt eldrivna modeller ska finnas till försäljning.
