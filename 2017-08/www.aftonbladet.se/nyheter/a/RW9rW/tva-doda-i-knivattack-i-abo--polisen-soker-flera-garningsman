tisdag 22 augusti 2017
Två döda i knivattack i Åbo – polisen söker ”flera gärningsmän”
NIKLAS ERIKSSON

Åbopolisen fick det första larmet två minuter efter klockan 16. På Twitter bekräftade polisen kort därefter att flera personer blivit knivhuggna i stadens centrala delar, kring Salutorget och Trätorget.

Allmänheten uppmanades att hålla sig undan området samtidigt som en stor polisinsats inleddes.

Ögonvittnet Laura Laine var ungefär 20 meter från den plats där knivhuggningarna inträffade på Salutorget, uppger Yle.

– Vi hörde att en ung kvinna skrek högt i hörnet av torget. Vi såg en man på torget, en kniv glimtade till och viftade i luften. Jag förstod att han hade knivhuggit något, säger hon.

Då var åtta personer knivskurna och bilder från platsen visar människor försöker hjälpa blodiga offer i väntan på räddningstjänst.

Två av de åtta som knivhöggs dog. För de sex andra var skadeläget under fredagskvällen okänt men enligt den finska polisen är några av dem allvarligt och samtliga vårdades på sjukhus.

Klockan 16.05, tre minuter efter det första larmet, kom en polispatrull i kontakt med den misstänkte gärningsmannen och öppnade eld. Den misstänkte, en oidentifierad yngre man med utländskt ursprung enligt finsk polis, sköts i den nedre delen av kroppen.

I natt vårdades han på sjukhus.

Mordvapnet ska också vara taget i beslag.

På en presskonferens vid 18-tiden på fredagskvällen meddelade polisen att de fortfarande utreder om han agerat ensam eller om det finns fler inblandade i knivdådet. På samma presskonferens meddelade de också att i nuläget är attacken inte klassad som ett terrordåd – men på lördagen uppgav polisen att man valt att rubricera händelsen som terror.

”Polisen fortsätter utreda saken, såsom den misstänktes identitet samt motiv. Ärendets utredning har överförts till Centralkriminalpolisen” skrev Åbopolisen i ett pressmeddelande på fredagskvällen.

Sent på fredagskvällen uppger Helsingin Sanomat att flera personer omhändertagits av polis och att det nu utreds om de har någon koppling till knivdådet.

Skyddspolisen, finska motsvarigheten till Säpo, skrev tidigare under dagen på Twitter att de är inkopplade:

”Det är för tidigt att göra en noggrannare bedömning av händelserna och bakgrunden till dem”, twittrar de enligt Yle.

Finsk polis skärpte efter dådet beredskapen i hela landet men uppgav samtidigt att det återigen bedömdes vara säkert att vistas i Åbo.
