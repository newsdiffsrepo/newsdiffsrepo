Orkan ger Trump möjlighet reparera rykte
WOLFGANG HANSSON

Det är vid stora kriser som ledare verkligen testas.

Trumps första halvår i Vita huset har varit fullt av kriser men i de flesta fall sådana som han själv varit med och skapat. Harvey är den första riktigt stora krisen som landat i knäet på Trump.

Initialt ser presidenten ut ha varit på tårna. Han var snabb med att utlysa katastroftillstånd vilket gör att Texas får tillgång tillfederala medel för att hantera situationen.

Visserligen reste han till presidentens sommarställe Camp David över helgen men försökte ta udden av eventuell kritik genom att påpeka att han noga följde orkanens framfart och stod i ständig kontakt med relevanta myndigheter.

Dessutom drunknade hans kontroversiella amnesti i fredags till Arizona-sheriffen Joe Arpaio, när mediernas hela fokus skiftade till orkanen.

Trump har redan annonserat att han ska resa till katastrofområdet i morgon men lagt in brasklappen att han bara åker ifall det inte tar resurser från räddningsarbetet.

Donald Trump verkar mycket medveten om hur det gick för en annan president i en liknande situation. George W Bush var senfärdig när orkanen Katrina ödelade New Orleans och delar av Louisiana.

Säkert minns han också stormen Sandy som slog till mot New Jersey bara en vecka före presidentvalet 2012. President Obama och guvernören Chris Christie skötte svaret på ett betydligt mer förtorendeingivande sätt än Bush. Obama anses ha fått hjälp på traven av Sandy i sitt återval.

George W Bush gjorde dessutom misstaget att snabbt gratulera chefen för den federala räddningsmyndigheten Fema till att ha gjort ett bra jobb när det i själva verket visade sig att Fema gjorde en usel insats.

Stormen tog hela 1 800 människors liv och dess efterverkningar märks fortfarande. Katrina blev en skamfläck på hela Bush presidentskap som han aldrig riktigt återhämtade sig ifrån.

Trump är i ett annat läge. Bortsett från de allra mest trogna väljarna är de flesta eniga om att hans start i Vita huset varit en av de värsta som någon president presterat i modern tid.



Självklart är det viktigaste just nu att mildra de fruktansvärda effekterna av Harvey. Många experter beskriver det som en naturkatastrof vars like Texas och kanske hela USA aldrig tidigare upplevt. Miljoner människor kommer att påverkas och tusentals hem förstöras.

På ett eller annat sätt blir Harvey avgörande även för hur eftervärlden kommer att bedöma Trumps insats som president.

Harvey ger honom ett nytt tillfälle att iklä sig rollen som landsfader och ingjuta mod och hopp hos alla som drabbats.



Trump hade den chansen redan för några veckor sedan i Charlottesville i Virginia när en kvinna dödades av en högerextremist. Men istället för att försöka samla nationen bakom sig lyckades Trump göra stora delar av USA ännu mer upprörd när han svajade i sina fördömanden av nynazister.

Nu får Trump en ny möjlighet i en kris som inte borde vara i närheten av lika kontroversiell.

Men det gäller fortfarande att säga och göra rätt saker. Trump måste visa att han lyssnar på de drabbade och samtidigt att han kan fatta snabba beslut när så krävs.

Han måste visa att han på allvar bryr sig och inte bara reser till Texas för att vinna politiska poänger.

Trumps förutsättningar borde vara goda. Han har flera personer i sin administration som spelade ledande roller i Katharina och vet vilka misstag som begicks då. En annan fördel är att Harvey redan från början framstår som en megakatastrof medan det tog flera dagar innan den fulla vidden av Katrina sjönk in.

Även den gången var det vattnet som var det ödesdigra, inte de hårda vindarna som alla först fokuserade på.Oroande, sett med Trumpögon, är att presidenten hittills helst avstått från att spela den traditionella ceremoniella rollen i ämbetet.

Samtidigt kan en "opolitisk" katastrof av det här slaget passa Trumps mer direkta, hands-on approach.
