Läktare har rasat under tornerspel – fyra skadade
KERSTIN NILSSON

Det var under de populära tornerspelen vid Visingsborgs slottsruin på Visingsö som en läkare ska ha rasat.

Larmet till räddningstjänsten kom 17.13, en dryg timme in efter att spelen, med riddare till häst, hade börjat.

– Fyra personer ska vara skadade, men vid medvetande, säger Jerker Sturedahl, inre befäl vid räddningstjänsten i Jönköping.

De skadade vårdas på plats av räddningstjänsten på Visingsö, samtidigt som två ambulanser är på väg med färjan från Gränna.

Någon ambulanshelikopter har inte larmats.

Enligt polisen i Jönköping tycks det handla om skrapsår, befarade fotledsfrakturer. En person klagar också på ryggsmärtor.

Den aktuella läktaren, i trä, är treradig och några meter hög.

Enligt ett vittne på plats var det fullsatt när olyckan hände.

– Det befann sig 40–50 personer på läktaren när den rasade, säger Mikael Ehne, vakthavande befäl vid polisen region öst.

Senare meddelades att de fyra skadade först med ambulans till sjukhus.

– Det var klämskador och något benbrott. Det handlar inte om några livshotande skador, säger Mikael Ehne.

Tornerspelen avbröts efter olyckan.

Polisen har spärrat av platsen och kommer enligt Mikael Ehne troligen att genomföra en teknisk undersökning.

– Vi har inlett en förundersökning om vållande till kroppsskada och vill vi ju undersöka om någon har varit försumlig, eftersom en läktare har rasat, säger han.
