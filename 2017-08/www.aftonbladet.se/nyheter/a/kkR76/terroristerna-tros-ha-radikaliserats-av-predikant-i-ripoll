Terroristerna tros ha radikaliserats av predikant i Ripoll
JOAKIM MAGNÅ

Polisens huvudfokus i terrorutredningen är jakten efter 22-årige Younes Abouyaaqoub, som misstänks ha kört skåpbilen som mejade ner människor på La Rambla i Barcelona i torsdags. Men utredarna gräver också för fullt i imamen Abdelbaki Es Sattys eventuella inblandning i händelserna som skördat 14 liv.

Es Sattys, som är i 40-årsåldern, tros ha varit en stark bidragande orsak till att de unga männen i terrorcellen radikaliserades, uppger flera spanska medier. Polisens bedömning är att cellen består av åtminstone tolv personer och att imamen varit en ledarfigur.

I fredags genomförde polisen en husrannsakan i en lägenhet i staden Ripoll norr om Barcelona där han ska ha bott, skriver Reuters.

Den katalanska polisen misstänker att Abdelbaki Es Sattys kan ha dött när ett hus i Alcanar förstördes av en explosion i onsdags, skriver El Pais.

Kropparna efter minst tre personer har hittats i resterna av byggnaden. La Vanguardia rapporterar att polisen ska jämföra dna från fynd som gjorts i Es Sattys lägenhet med kvarlevorna i det sprängda huset.

Polischefen Josep Lluís Trapero har tidigare förklarat att polisens hypotes är att huset använts som bas för terroristerna – och att de där planerade sina attacker. Tanken ska ha varit att utföra ett större sprängattentat. Men planerna grusades när de sprängladdningar som gärningsmännen byggde detonerade.

Abdelbaki Es Sattys började predika i en moské i Ripoll 2015.

Grannarna berättar för El Pais att han aldrig framstått som särskilt radikal. De beskriver honom som reserverad, en man som inte gjorde mycket väsen av sig, och som undervisade barnen i marockansk arabiska.

En person som Es Sattys delade lägenheten med säger till El Pais att han såg imamen senast i tisdags. Denne planerade då att återvända till Marocko.

Andra grannar samt representanter för moskén uppger för El Pais att Abdelbaki Es Sattys inte setts i Ripoll på över två månader. Eventuellt skulle han då ha rest till Belgien, något även polisen har uppgifter om, skriver La Vanguardia.

Es Sattys släpptes 2012 ur fängelset efter att ha avtjänat ett fängelsestraff för narkotikasmuggling.

Enligt den katalanska polisen började terroristerna förberedda sina attentat för några månader sedan, skriver El Pais.

När planerna om ett bombdåd gick om intet i och med husexplosionen bestämde sig terroristerna i stället för att snabbt iscensätta fordonsattackerna i Barcelona och Cambrils.

Den ursprungliga, mer storslagna, planen kan ha varit att fylla tre skåpbilar med sprängämnen för att bland annat angripa den enorma basilikan Sagrada Família. Detta enligt uppgifter till El Espanol.

Sagrada Família är en ännu inte färdigbyggd kyrka och ett väldigt populärt turistmål.
