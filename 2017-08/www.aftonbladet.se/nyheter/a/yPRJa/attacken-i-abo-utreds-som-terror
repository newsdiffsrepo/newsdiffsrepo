Attacken i Åbo utreds som terror – 18-åring misstänkt
EMMA LINDSTRÖM

Polisen kommer att utreda fredagens knivattack i Åbo som ett terrordåd. Det meddelar polisen på Twitter. De skriver att det är den fortsatta utredningen under natten som gör att man ändrar rubriceringen.

Två människor dödades och åtta skadades. Två av de skadade ska vara svenska medborgare. De två döda är finländare.

Det var vid klockan 16 på fredagen som polisen larmades om knivattacken i centrala Åbo. Bara minuter senare kunde polisen skjuta den misstänkta gärningsmannen i benet, innan flera poliser kunde gripa honom.

Då hade redan nio personer attackerats, två av dem har dött av sina skador och sju vårdas på sjukhuset. Dessutom vårdas den misstänkta gärningsmannen på sjukhus.

– Tre vårdas på intensivvården. Varav en är den misstänkta gärningsmannen, säger Leena Setälä, direktör för sjukvårdsdistriktet till Aftonbladet och tillägger:

– De andra vårdas på vanlig avdelning.

Enligt Leena Setälä så har sjukhuset satt in extra säkerhetsresurser med anledning av det som har inträffat.

Den misstänkte gärningsmannen vårdas på intensivvårdsavdelningen på Åbo universitetscentralsjukhus. Enligt polisen är han identifierad som en 18-årig marockansk medborgare.
