Polis ihjälskjuten – kan ha varit ett bakhåll
ADAM WESTIN

Beskjutningen skedde i utkanten av staden Kissimmee, Florida, på fredagen omkring 21.30 lokal tid.

Två polismän skulle kontrollera en misstänkt aktivitet i ett område som är känt för droghandel, skriver nyhetsbyrån AP.

När de gick fram till en grupp på tre personer ska de ha blivit beskjutna av en fjärde person.

– De blev förvånade, säger Jeff O’Dell, polischef i Kissimmee, på en pressträff.

Poliserna hann inte besvara elden. På en fråga om de lurats in i ett bakhåll svarade Jeff O’Dell att ”det är för tidigt att säga, men det pekar i den riktningen”.

Förstärkning tillkallades och fann de skjutna polismännen på gatan. Den ena har dött av sina skador, tillståndet för den andra är mycket kritiskt.

Tre misstänkta har gripits, och polisen söker en fjärde person.

Donald Trump har uttalat sig om händelsen på Twitter.

Kort därpå skedde ytterligare en incident i Florida där poliser skadats, i Jacksonville. En man ska ha öppnat eld med gevär mot två poliser, polisen besvarade elden och mannen sköts till döds.
