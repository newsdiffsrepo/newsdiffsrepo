Fyra anhållna efter storbråk – femtiotal inblandade
EMMA LINDSTRÖM

Det var vid 21.34 som polisen fick larm om ett bråk på Skranta torg i Karlskoga. Uppgifter till polisen gör gällande att så många som 50 personer ska ha varit inblandade.

– Det är fyra personer som är gripna och anhållna, säger Jens auf der Heide, vakthavande befäl vid polisen i region Bergslagen.

När polisen kom fram var det lugnt på platsen, men två personer hade skadats i gruppbråket. En man i 50-årsåldern hade allvarligare skador från ett stickvapen och en man i 30-årsåldern hade lindrigare skador, de hade själva kunnat ta sig till Karlskoga lasarett i bil.

Händelsen rubriceras som mordförsök, eftersom den äldre av de två skadade männen var allvarligt skadad. Fallet med mannen i 30-årsåldern utreds som grov misshandel.

– En man i 50-årsåldern har allvarliga skador från ett stickvapen och därför rubricerar vi det som mordförsök, säger Jens auf der Heide.

Efter yttre och inre spaningsarbete kunde polisen gripa fyra misstänkta gärningsmän. De är 22 till 23 år gamla och kunde sedan anhållas.

Polisen vill inte kommentera vad som kan ligga bakom det stora bråket.

– Jag kan inte uttala mig om motiv. Det får framgå i fortsatt utredning i så fall, säger Jens auf der Heide.

Han vill inte heller säga något om personerna som var inblandade i bråket.

– Jag kan inte uttala mig om ifall det fanns grupperingar eller inte grupperingar.

Polisen gör en teknisk undersökning på platsen och håller förhör med vittnen.
