”Hade män fött barn hade det varit upplopp vid det här laget”
JOSEFIN SILVERBERG

I Härnösand, Linköping, Örebro, Eskilstuna, Kalmar och Göteborg och på ytterligare nio orter runt om i Sverige går tusentals personer idag en “arg jävla riksmarsch” i protest mot förlossningsvården och till stöd för barnmorskor.

Larmen om en förlossningsvård i kris har under året kommit från flera delar av landet. Aftonbladet har skrivit om BB-ockupationen i Sollefteå, om Wiktoria Ahlin, från Gävle som tvingades flyga till Finland när neonatalavdelningen i Uppsala inte hade plats. Om Petra Vinberg Linder som inte ens hann byta mensskydd under sitt arbetspass på Södersjukhuset.

I Stockholm går marschen från Mariatorget till Medborgarplatsen.

– Det är fantastiskt att det sker på så många ställen i landet – sen finns de en realism i att det inte kommer att öppna fler BB och förlossningskliniker redan imorgon, men att visa sitt missnöje så här fysiskt tror jag sänder en signal, säger medarrangören Cissi Wallin till Aftonbladet.

Många har med sig sina barn och massvis med plakat bärs av demonstranterna. ”Mer deg till bullar i ugnen”, ”Arg jävla riksmarsch mot BB-kaoset” står det på några av plakaten. Frida Nylander födde sin son för bara tio dagar sedan på Södersjukhuset.

– Det gick snabbt och bra, men det var just den dagen mycket kaos på BB och jag kom in med ett skohorn sa de, säger Frida Nylander.

Hon arbetar med kvinnors träning både under och efter förlossningen.

– Jag vet hur viktigt det är med en bra och stöttande barnmorska för att kunna undvika förlossningsskador och det är många som känner stress inför hur deras förlossning ska bli.

Svenska Barnmorskeförbundets ordförande Mia Ahlin kräver omedelbara åtgärder för att förbättra situationen i Stockholm. Hon menar att det är värre nu än på länge.

Det har skrikits om det här i många år men i sommar har det varit värre än tidigare för att man inte har tillräckligt många anställda barnmorskor. Därför har kvinnor fått åka utanför länet i högre grad än tidigare och barnmorskor fått jobba hårdare, säger Mia Ahlin till Aftonbladet.



Malin Wallismo, 26, är med och arrangerar marschen som går mellan Rådhusparken och Hovrättstorget i Jönköping.

– Jag är jättetaggad. Det känns som en viktig dag, säger hon till Aftonbladet.

Hon berättar att de barnmorskor hon haft kontakt med i Jönköping verkligen strider för bättre villkor. Nu gäller det att sluta upp bakom dem för att förbättra både för de som föder och de som jobbar inom förlossningsvården.

– Det här är viktigt av många olika anledningar. Jag känner för frågan eftersom jag själv fått barn själv. Det är jätteviktigt med en trygg förlossningsvård och det är typiskt att frågan är dåligt prioriterad just för att det är en ”kvinnofråga”, med vård riktad mot kvinnor och många kvinnor som jobbar inom förlossningsvården, säger Malin Wallismo.

Cissi Wallin tycker att situationen är oaccetabel för ett välfärdsland.

– Hade män fött barn så hade det varit våldsamt upplopp vid det här laget om de hade stått inför de omständigheter som vi kvinnor förväntas acceptera.
