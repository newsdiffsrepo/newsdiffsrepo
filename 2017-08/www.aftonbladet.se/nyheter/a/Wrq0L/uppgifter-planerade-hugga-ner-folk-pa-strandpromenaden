tisdag 22 augusti 2017
Uppgifter: Planerade hugga ner folk på strandpromenaden
JOAKIM MAGNÅ

Terroristerna dödade 13 personer på La Rambla i Barcelona och några timmar senare en person i kuststaden Cambrils. Men mycket tyder på att terrordåden i Spanien hade kunnat bli betydligt blodigare. Attackerna med fordon var en slags b-plan.

Den katalanska polisen bedömer att terroristcellen ursprungligen planerade flera större attentat, bland annat ett bombdåd. Den storslagna planen gick om intet när deras hus i Alcanar exploderade i samband med bombtillverkning i onsdags.

Inte minst attacken i Cambrils framstår som ett misslyckande.

Dådet har beskrivits som en fordonsattack. Men enligt polisuppgifter till tidningen El Pais var planen egentligen att angripa semesterfirarna på strandpromenaden med knivar och yxor.

Polisen lyckades stoppa de fem terroristerna som körde en Audi A3. Skottlossning bröt ut och en av polismännen sköt på egen hand ihjäl fyra av männen. På en film som en turist filmat med sin mobiltelefon syns hur den femte mannen skjuts ner. Mannen skadades och dog något senare.

Minst en av angriparna ska ha skjutits när han knivskar en person i ansiktet.

Anledningen till att polisen hann i kapp terroristerna och kunde förhindra en massaker är att gärningsmännen väckte uppmärksamhet när de körde igenom vägspärrar in mot centrala Cambrils, skriver El Pais.

Polisen konfronterade terroristerna utanför en båtklubb.

I bilen och på de skjutna männen hittades flera yxor och knivar. De fem männen hade också falska bombbälten på sig.

En källa uppger för El Pais att syftet med bombbältena var att skrämma slag på människorna på strandpromenaden för att lättare kunna hugga ner dem.

Den polisman som ensam dödade fyra av männen kallas hjälte i spansk media. Myndigheterna har valt att inte offentliggöra mannens identitet med hänsyn till hans säkerhet och familj. Men han beskrivs som en lugn person, som arbetade övertid när han hamnade mitt i terroristjakten, skriver El Mundo.

Mannen har enligt tidningen ett förflutet som soldat och har fått sin utbildning i spanska legionen (tidigare spanska främlingslegionen).

Den spanska polisen arbetar efter hypotesen att terrorcellen bestod av åtminstone tolv män. Fyra är gripna. Åtta är döda – fem i Cambrils och tre ännu oidentifierade personer i husexplosionen i Alcanar.

Polisen söker fortfarande efter tre personer som man inte vet säkert om de finns bland de döda i Alcanar eller är på fri fot:

Ingen av de inblandade är tidigare dömda för terroristbrott.

De fyra män som gripits misstänkta för inblandning i terrorattentaten kommer att förflyttas från Barcelona till Madrid för att där ställas inför en domare för första gången.
