Hassan knivskars i Åbo: ”Jag är ingen hjälte”
EMMA LINDSTRÖM

På söndagen klockan 09.00 hölls en tyst minut för offren i den misstänkta terrorattacken i Åbo, Finland. En man beväpnad med kniv attackerade flera människor på fredagen, två dödades och flera skadades.

Många människor hade samlats på Salutorget för att visa sin sympati för offren och de anhöriga. På plats var Hassan Zubier, som knivskars när han försökte rädda en kvinna som dog i attacken, vilket Expressen rapporterat om tidigare.

Han har vårdats på sjukhus för sina skador, men anlända till centrala Åbo i rullstol för att delta på den tysta minuten. Trots sina skador stod han på benen när han och alla som samlats på torget tystnade.

Han var tårögd och märkbart tagen under ceremonin.

– Jag ville visa min respekt för offren, för de som inte får den uppmärksamhet jag har fått – eller som inte vill ha det, säger Hassan Zubier till media efteråt.

När han får frågan om han var rädd när attacken pågick svarar han nekande.

– Nej, faktiskt inte. Jag var mer orolig för de runt omkring när gärningsmannen sprang fram och tillbaka.

Efter ceremonin kom många Åbobor fram till Hassan Zubier och tackade honom för insatsen.

Han försökte hjälpa den finska kvinnan som avled, men vill inte bli kallad hjälte.

– Återigen: jag är ingen hjälte. Jag vill inte bli stämplad som hjälte. Jag gör det jag hoppas alla kan göra och det är att finnas där och inte vända sig bort, säger han.

Efter sammankomsten ska han återvända till sjukhuset där han ska få fortsatt vård för sin ryggmärgsskada.
