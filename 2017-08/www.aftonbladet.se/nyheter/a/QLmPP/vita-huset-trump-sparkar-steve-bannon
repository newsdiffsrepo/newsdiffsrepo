Vita huset: Trump sparkar Steve Bannon
JOAKIM MAGNÅ

Donald Trump ska nyligen ha diskuterat Steve Bannons fortsatta roll i Vita huset på ett möte med högt uppsatta rådgivare, uppger två källor med insyn för New York Times.

Uppgifterna om att han tvingas lämna bekräftades senare i ett uttalande från Vita husets pressekreterare Sarah Huckabee Sanders.

”Vita husets stabschef John Kelly och Steve Bannon har kommit överens om att i dag blir Steves sista dag. Vi är tacksamma för hans tid och önskar honom allt gott."

Steve Bannon, med ett förflutet på den högerextrema sajten Breitbart, har beskrivits som hjärnan bakom Donald Trump och hans framgång i presidentvalet 2016.

Beslutet ska ha växt fram över tid och Bannon fick, enligt en källa till Reuters, en chans att sluta självmant.

– Presidenten bestämde sig någon gång under de senaste veckorna, säger personen.

En fråga där det ska ha skurit sig mellan Steve Bannon och presidenten är Nordkorea. Bannons högerfalang ser Nordkorea som en bricka i spelet mellan USA och Kina, och något Trump inte borde ägna mer tid än nödvändigt åt.

Enligt New York Times uppger en person nära Bannon att det är hans eget beslut att sluta. Han ska ha lämnat in sin avskedsansökan redan den 7 augusti, men offentliggörandet ska ha dröjt med hänsyn till efterspelet till terrordådet i Charlottesville.

Några timmar efter beskedet kommenterade Steve Bannon själv situationen.

– Om det råder någon förvirring, låt mig vara tydlig: Jag lämnar Vita huset och drar i krig för Trump mot hans motståndare, säger han till Bloomberg News.

Han uppges återvända till Breitbart.

Tidigare i veckan uttalade sig Donald Trump om Steve Bannon.

– Vi får se vad som händer, sa Trump på en presskonferens.

I en intervju med den progressiva tidningen The American Prospect hånade Steve Bannon USA:s militära hot mot Nordkorea.

– Om ingen löser den delen av ekvationen där tio miljoner människor i Seoul dör av konventionella vapen inom 30 minuter, vet jag inte vad du pratar om, det finns ingen militär lösning, de har övertaget, sa han.
