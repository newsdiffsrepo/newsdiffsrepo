Över 20 döda i indisk tågurspårning
NIKLAS ERIKSSON

Vid 18-tiden, lokal tid, spårade Utkal Express ur i närheten av Muzaffarnagar i Uttar Pradesh-regionen.

Indiska myndigheter uppger att minst 23 människor har dött när flera vagnar spårat ur. Uppåt hundra människor ska också skadats, enligt Times of India.

Bilder från platsen visar hur flera vagnar hamnat ovanpå varandra vid urspårningen.

– 14 av tågets vagnar har spårat ur och i nuläget är orsaken okänd, säger Anil Kumar Saxena vid indiska tågmyndigheten, enligt Times of India.

Indiens premiärminister uppger att myndigheterna nu skickar alla resurser som krävs till området för att hjälpa till i räddningsarbetet.

”Extremt berörd av uppgifterna kring urspårning av Utkal Express i Muzaffarnagar. Mina tankar går till de offrens familjer” twittrar premiärminister Narendra Modi.
