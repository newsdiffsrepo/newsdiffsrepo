Polisens huvudspår: Younes, 22, utförde Barcelonadådet
NIKLAS ERIKSSON

Vid 23-tiden i onsdagskväll skakade en kraftig detonation kuststaden Alcanar, cirka 20 mil söder om Barcelona.

När räddningstjänsten kom till platsen fann de ett totalförstört hus, en död person och flera skadade.

Drygt ett halvt dygn senare kördes en hyrd skåpbil upp på paradgatan La Ramla i Barcelona. Föraren körde enligt vittnen i full fart och mejade ner så många promenerande människor som möjligt.

13 personer och ett hundratal skadades.

Natten mot fredag dödades en kvinna i Cambrils av gärningsmän beväpnade med yxor och falska självmordsbomber. De fem terroristerna sköts ihjäl av polis på strandpromenaden i staden.

Snart bekräftade den katalanska polisen att de tre händelserna kopplades ihop och att de utförts av en terroristcell. Enligt polisens teori hade jihadistgrupperingen planerat att utföra ett eller flera sprängdåd i Barcelona.

– Arbetshypotesen är att gärningsmännen förberedde bägge dåden under en längre tid i ett hus i Alcanar. Vi tror att de hade förberett flera attacker, sa katalanska polischefen Josep Lluís Trapero vid en presskonferens.

Men planerna gick om intet.

Polisen teori är att något gick snett i samband med att terrorcellen skulle sätta samman bomberna i huset, att sprängämnena detonerade och förvandlade terrornästet till en ruin.

Cellen ska då ha splittrats och medlemmarna kommit ifrån varandra, uppger poliskällor för spanska El Pais. Tidningen skriver nu att polisen arbetar efter tesen att en medlem i terrorcellen därefter på egen hand utfört skåpbilsmassakern på La Rambla.

Gärningsmannen pekas ut som den 22-årige marockanen Younes Abouyaaqoub och han jagas fortfarande av spansk och katalansk polis.

Enligt El Pais källor ska 22-åringen ha lämnat Barcelona efter att skåpbilens dödliga framfart bland turisterna på La Rambla tog stopp vid Teatro Liceu.

Polisen utreder nu om det var Younes Abouyaaqoub som flydde centrala Barcelona genom att köra på en polisman med en vit Ford Focus vid en kontrollplats som sattes upp kort efter dådet på La Rambla, enligt El Pais.

Den vita bilen hittades sedan en mil från La Rambla. I baksätet hittades bilens ägare knivhuggen och svårt skadad.

Nästa spår efter Younes Abouyaaqoub ska ha hittats i en skåpbil som hittades i staden Vic, sju mil norr om Barcelona. I fordonet ska polisen ha funnit id-handlingar tillhörande 22-åringen, enligt El Pais källor.

Skåpbilen i Vic och den som lämnades kvar på La Rambla efter terrordådet ska ha hyrts av samma person, marockanske Driss Oukabir som nu är gripen av polis.

Både Driss Oukabir och Younes Abouyaaqoub ska innan veckans attentat ha varit boende i staden Ripoll. I staden har polisen sedan i torsdags genomfört flera insatser och gripit flera personer.

Var Younes Abouyaaqoub finns i nuläget är oklart. Men under fredagen rapporterade franska tidningen Le Parisien att fransk polis kontaktats av sina spanska kollegor.

Enligt Le Parisiens poliskälla ska den spanska polisen bett om hjälp med att hitta ett tredje fordon som kopplades till terrorcellen i Alcanar. Källan uppger att den franska polisen nu bistår med att söka efter en vit Renault Kangoo som ännu inte har hittats.

Fordonet kan ha körts till Frankrike, enligt Le Parisiens källor. Spanien krävde under lördagsmorgonen också att poliskontrollerna vid den spansk-franska gränsen förstärks.
