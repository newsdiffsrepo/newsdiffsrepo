Historisk avrättning i Florida i natt
NIVETTE DAWOD

Enligt protokollet från avrättningen tillfrågades Mark Asay om han ville göra ett sista uttalande.

– Nej, det vill jag inte. Tack, svarade han.

Ett par minuter efter den dödliga injektionen förklarades han död av en läkare. Det rapporterar AP.

Det har gått 30 år sedan som Asay först sköt ihjäl en svart man, Robert Lee Booker, och därefter Robert McDowell, en transperson av latinamerikanskt ursprung, under samma dygn i Jacksonville, Florida.

Asay, då 23 år gammal, bar tatueringar fulla av vit makt-budskap och ska ha skrikit rasistiska glåpord i anslutning till det första mordet, enligt domen.

Han har själv dock bara erkänt det andra mordet, på McDowell. Asay ska ha köpt sex av McDowell men skjutit ihjäl honom när det framgick att han inte var kvinna.

Mark Asay har sagt i en intervju med den lokala tv-stationen News4Jax att han var svårt alkoholiserad vid tidpunkten och att han kände ånger i dag. Han sa också att han aldrig har tillhört vit makt-rörelsen.

Tatueringarna skaffade han i fängelse som 19-åring efter en tidigare råndom i Texas, för att smälta in i den hårda miljön, uppgav han. Han har tatuerat över eller försökt bränna bort flera av dem:

– Jag har tagit bort varje rasistisk tatuering, förutom de jag inte kommer åt, sa Asay till nyhetskanalen.

Avrättningen i natt blev historisk på flera sätt.

Då blev Asay den första vita personen att avrättas för mord på en svart person i delstaten Florida sedan dödsstraffet återinfördes i USA 1976. Under samma tid har minst 20 svarta män avrättats för mord på vita i Florida, enligt ABC News.

Dessutom användes en ny dödscocktail av aldrig tidigare testade läkemedel. Asays advokater försökte överklaga dödsdomen, med argumentet att den oprövade giftinjektionen kunde innebära en lång och utdragen dödskamp, men utan framgång.

Det var också första gången på 19 månader som Florida utförde en avrättning, efter att Högsta domstolen i USA bedömt flera av delstatens dödsdomar som grundlagsvidriga eftersom man använt sig av domare och inte en jury.

Delstaten har nu förändrat reglerna. Nu krävs ett enigt jurybeslut för dödsstraff. Mark Asays fall var dock så pass gammalt att han dömdes av en jury 1988.

Avrättningen i natt skedde dessutom i en tid av ökade rasmotsättningar i USA. Det har knappt gått två veckor sedan en högerextrem manifestation genomfördes i Charlottesville i Virginia, och en person dödades när motdemonstranter attackerades av en bilförare som körde rakt in i folkmassan.

Att president Donald Trump därefter fördömde ”båda sidor” - och därmed jämställde högerextremister, nazister och motdemonstranter - har kritiserats högljutt i hela USA.
