Man knivhöggs vid kyrkogård – tonåring gripen
JAMSHID JAMSHIDI

Larmet om attacken kom in till polisen klockan 18.14 på onsdagen.

– Man har beodrats till den här kyrkogården i Karlshamn efter att en person blivit misshandlad, säger Åsa Emanuelsson, presstalesperson vid polisens ledningscentral i region syd.

När polisen anlände till platsen påträffades en knivskuren man.

Mannen, som är 24 år, fördes till sjukhus med ambulans. Skadeläget är oklart.

– Det jag vet är att det inte några små skärskador utan det är allvarliga skador, men jag vet inte exakt vilka skador det handlar om, säger Åsa Emanuelsson.

Efter knivattacken flydde gärningspersonen platsen till fots.

Polisen inledde en stor sökinsats, och vid 20-tiden kunde polis gripa en 16-årig pojke. Han är misstänkt för försök till dråp.

Kyrkogården spärrades av för en teknisk undersökning.

– Man söker området med hund för att hitta tillhygget, säger Åsa Emanuelsson.
