”Clowner” står för mest terror i USA
Wolfgang Hansson

Det vi ser i dagens USA är en kamp om vilken riktning landets ska ta. Valet av Donald Trump har fått högerextrema grupper att vädra morgonluft. Plötsligt känner de att åtminstone en del av deras uppfattningar har stöd ända in i Vita huset. Det har stärkt dem i deras vilja att offentligt ta strid för vad de ser som hotet mot de vita amerikanernas dominans i USA.

Men högerextremt våld i USA är inget nytt. Under hela 2000-talet är det den som i numerär har utgjort det största hotet. En rapport framtagen av kongressens utredningstjänst visar att av de 85 terrordåden i USA sedan den 11 september 2001 har 73 procent genomförts av högerextrema terrorgrupper. Fram till 2016.



Våldsbejakande islamister låg bakom en knapp tredjedel. Även om de knappt "vann" kampen i antalet döda.Presidentens försök att lansera kålsuparteorin, att alla sidor hade lika stor skuld i våldet i Charlottesville, har fördömts av både republikaner och demokrater. Främsta skälet är att den här djupt felaktig. Vänsterextremister representerar i dagsläget inte samma hot mot samhället som högerextrema grupper.

Det fanns en tid då det var annorlunda. Efter vänstervågen bland studenter i slutet på 60-talet försökte grupper som Svarta Pantrarna och Weather Underground med våldsamma medel förändra det amerikanska samhället.

Även i Europa utgjorde vänsterterrorn det stora hotet på 70-talet. Grupper som Röda Arméfraktionen i Tyskland och Röda Brigaderna i Italien utförde terrorhandlingar där framstående affärsmän och politiska ledare mördades. Allt i ett försök att starta en revolution mot det kapitalistiska samhället.



De aktiva terroristerna var mycket få men under en tid hade de ett utbrett stöd i vänsterkretsar som såg deras våld som ett legitimt sätt att bekämpa vad de ansåg vara ett förtryckande system. Men staten hade ingen sympati för deras våld.

I USA tog högerterrorismen över som den värsta farsoten redan på 80-talet med bomben mot den federala regeringsbyggnaden i Oklahoma City. Under 2000-talet har de bara haft konkurrens av islamistisk terror.

Risken finns att det kommer att ändras.

En sådan varningssignal var skotten mot republikanske kongressmän under en basebollträning tidigare i år. Förövaren var en känd anhängare av Bernie Sanders som uttryckte hat mot Donald Trump på nätet.



Den så kallade anti-fascistiska gruppen Antifa har växt fram framförallt i Kalifornien där de börjat dyka upp svartklädda och maskerade som motdemonstranter där högerextrema samlas. Ett relativt nytt fenomen i USA.

De fanns på plats i Charlottesville beväpnade med klubbor och spray mot högerextremisternas automatvapen.

När det politiska läget i USA polariseras alltmer, både genom valet av Trump och hans sätt att uppmuntra vit makt-grupper, så ökar risken att dessa våldsbejakande grupper växer både i antal och storlek. De drivs mer av en vilja att motarbeta högerextrema åsikter. Deras egen agenda är diffus. De verkar vara en utväxt av de antiglobaliserings demonstranter som länge varit våldsamma när världsledare träffas runtom i världen. Senast på G-20 mötet Hamburg i juli då de vandaliserade delar av stan.

Experter är övertygade om att ju fler våldsamma konfrontationer av typen Charlottesville som vi får se i USA desto mer växer terrorhotet.
