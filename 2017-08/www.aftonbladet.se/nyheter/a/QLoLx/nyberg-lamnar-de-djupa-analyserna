”Nyberg lämnar de djupa analyserna”
JONATHAN JEPPSSON

Finns det någonting mer omdiskuterat, intressant och infekterat just nu än tonen och hatet på sociala medier, hur vi ska förhålla oss till de sociala nätverken online, framtidsutsikterna och möjligheterna?

Snudd på inte.

Så vad passar då bättre än att en filosofie doktor i informationsteknik, tillika internetforskare och sociala medier-expert håller i ett sommarprogram?

Här skulle man få nya insikter.

Här skulle vi få en akademiskt knivskarp resa in mot internets mörka hjärta och komma ut på andra sidan med händerna fulla av verktyg att kunna skruva åt avloppen på sociala medier.

Men så blev det tyvärr inte.

Annakarin Nyberg pratar förvisso en hel del om härskartekniker, drar ett par anekdoter om fallna förebilder och berättar om vad som utmärker socialt entreprenörskap på nätet.

Men de där djupa insikterna man hade hoppats på att få reda på, själva ”åh, fan, är det så vi beter oss”-känslan, kanske kryddat med en rejäl framtidsspaning – de uteblir i programmet.

Vad väntar oss fram i tiden? Vilka nya trender är på frammarsch? Kommer Google och Facebook förvandla oss alla till tamagotchis? Nej, det får vi inte veta någonting om i det här programmet.

Det innebär inte att det Annakarin Nybergs berättelse är ointressant, tvärtom. En stor del av programmet ägnas åt den starka, svåra och berörande berättelsen om att leva med bröstcancer.

Men självklart hade det varit väldigt spännande att på ett lite djupare plan faktiskt ta del av den forskning som Annakarin Nyberg ägnar sig åt.
