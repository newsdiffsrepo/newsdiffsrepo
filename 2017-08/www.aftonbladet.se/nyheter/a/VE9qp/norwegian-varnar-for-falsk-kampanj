Norwegian varnar för falsk kampanj
MALIN WIGEN

De senaste dagarna har en länk med rubriken ”Norska flygbolaget ge två fribiljett till alla! För de 24 årsjubileum” delats i sociala medier. I länkadressen står det Norwegian och man kan tro att det är det flygbolaget som är avsändaren – vilket inte är fallet.

– Det är en falsk kampanj som Norwegian inte står bakom, säger Charlotte Holmbergh Jacobsson, informationschef på Norwegian.

Klickar man sig vidare i länken får man svara på en rad frågor – men istället för att vinna två fribiljetter ger man information om sig själv, något även Metro uppmärksammat.

Syftet med den falska annonskampanjen är att samla in så många mejladresser som möjligt som de kan använda i marknadsföringssyfte på något sätt, enligt Charlotte Holmbergh Jacobsson. Detta ska även drabbat SAS förra veckan.

– Vi tycker att det är väldigt tråkigt att man försöker lura resenärer som tror att de får en gratis resa, säger hon och fortsätter:

– Det är en del resenärer som har hört av sig och frågat om det är sant, sen är det en hel del som förstått att det inte stämmer. Vi har även lagt ut en varning på vår Facebooksida för att varna folk om att inte klicka på den här kampanjen.
