Finske styckmördaren jagas i Sverige
JOAKIM MAGNÅ

Markus Pönkä är uppsatt på Europols lista över Europas mest jagade brottslingar. Den finska polisen misstänker att han kan befinna sig i Sverige.

– Vi vet inte var han befinner sig men vi har uppgifter på att han har tagit sig in i Sverige, säger Kaj Björkqvist, kriminalkommissarie och utredningsledare vid Centralkriminalpolisen i Finland.

Ett spår är dyra bilar som stulits i Finland och återfunnits i norra Sverige.

– Jag kan inte säga att han ligger bakom bilstölderna, men personerna som tros ha fört bilarna till Sverige har en anknytning till honom. Det är personer som har bott i Sverige och kanske är svenska medborgare, säger Kaj Björkqvist.

Markus Pönkä är dömd för ett styckmord i Estlands huvudstad Tallinn 2005. Han sköt och styckade sin 21-årige affärspartner. Domstolen dömde honom till tolv års fängelse och han satt inlåst fram till den villkorliga frigivningen 2014.

Därefter har han dömts till tre år och åtta månaders fängelse för bland annat grovt bedrägeri, grov förfalskning och grovt vapenbrott.

Brotten är begångna i Finland under 2015 tillsammans med flera andra personer i vad Kaj Björkqvist beskriver som en större härva. Markus Pönkä och hans kumpaner har tillverkat falska id-handlingar för att lura till sig tiotusentals euro, genom att till exempel beställa varor och ta lån.

Markus Pönkä skulle anmäla sig till Riihimäki-fängelset i slutet av april för att börja avtjäna straffet, men dök aldrig upp. Sedan dess är han efterlyst.

Kaj Björkqvist beskriver Markus Pönkä som farlig för allmänheten.

– Han måste ses som en farlig person. Vi har uppgifter om att han kan vara farlig och beväpnad, säger han.

Den svenska polisens Fast-grupp är inkopplad i ärendet. Gruppen är specialiserad på att hantera internationellt efterlysta personer.

– Vi har kontakt med flera olika länder och får in tips från olika håll. Sverige kan vara speciellt intressant för oss, säger Kaj Björkqvist.

Den svenska Fast-gruppen tar emot tips om Markus Pönkä på telefon 010-563 55 40 eller mejl [email protected]
