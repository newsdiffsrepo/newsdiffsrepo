Nordkorea hotar med ”okontrollerbar fas av kärnvapenkrig”
ADAM WESTIN

Nordkoreas regering kommer med ett nytt skarpt utspel, dagen innan en militärövning inleds i Sydkorea.

USA deltar med 17 500 soldater i ”Ulchi Freedom Guardian exercise”, som inleds i morgon. Den gemensamma övningen kommer pågå till den sista augusti, skriver Pentagon.

I Rodong Sinmun, Nordkoreas regerings officiella tidning, skriver de att USA:s deltagande i militärövningarna är ”ett omdömeslöst beteende som driver situationen mot en okontrollerbar fas av kärnvapenkrig”, skriver CNN.

Nordkorea deklarerar att dess armé kan slå till mot USA när som helst, och att varken Guam, Hawaii eller USA:s fastland kan ”ducka den skoningslösa attacken”.

USA och Sydkoreas gemensamma militärövningar har ägt rum årligen sedan 1976, men läget är mycket spänt inför årets övning, efter den senaste tidens hätska tonläge mellan USA:s president Donald Trump och Nordkoreas diktator Kim Jong-un.

Nordkorea har exempelvis sagt att man undersöker möjligheterna att slå till mot den amerikanska ön Guam i Stilla havet, med ballistiska robotar.

Donald Trump reagerade genom att säga att ”Nordkorea gör bäst i att inte hota USA mer. De kommer att bemötas med eld och ursinne av ett slag som världen aldrig tidigare sett”.

I år kommer något färre amerikanska soldater delta än vid förra årets övningar, skriver nyhetsbyrån AFP som hänvisar till siffror från Sydkoreas inrikesdepartement.
