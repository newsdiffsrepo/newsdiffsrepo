Misstänkt mordförsök i Vilhelmina – tros ha körts på med flit
ISABELLE NORDSTRÖM

Det var vid fyra-tiden under natten mot onsdagen som en person blev påkörd i samband med ett bråk i centrala Vilhelmina. Polisen misstänker att mannen, som är i 30-årsåldern, blev påkörd med flit och utreder nu misstänkt mordförsök.

– Efter att ha pratat med vittnen och målsäganden bedömer vi att påkörningen gjordes med flit, säger Tobias Gustafsson, jourhavande förundersökningsledare vid polismyndigheten Västerbotten.

Flera personer ska ha varit inblandade i bråket och påkörningen tros ha skett i nära anslutning till bråket.

– Det uppstod någon form av bråk mellan två grupperingar, säger Tobias Gustafsson.

Under onsdagsmorgonen har en stor polisinsats pågått i villaområdet i Vilhelmina där mannen blev påkörd. Området är avspärrat och polisens tekniker är på plats.

Den skadade mannen fördes med helikopter till sjukhus tidigt på morgonen.

– Han vårdas på sjukhuset i Umeå för måttliga skador, det är den information som finns, säger Thomas Jonsson, presskontakt vid Norrlands universitetssjukhus.

Ännu har ingen gripits för mordförsöket.

– VI har ingen misstänkt just nu. Det finns ett antal vittnen och vi arbetar på att få fram en identitet på personen som körde bilen, säger Tobias Gustafsson.

Det är oklart om fler personer varit inblandade i mordförsöket.

– Men just nu jobbar vi utifrån att det är en person som gjort det här, säger Tobias Gustafsson.

Polisen uppmanar nu eventuella vittnen att höra av sig.
