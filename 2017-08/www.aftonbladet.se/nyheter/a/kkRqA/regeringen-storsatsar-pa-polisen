Regeringen storsatsar på polisen
EMMA LINDSTRÖM

Regeringen presenterar stora satsningar på polisen när Stefan Löfven under söndagen sommartalar i Eskilstuna. På pressträffen innan talet där även inrikes- och justitieminister Morgan Johansson medverkar står det klart att regeringen vill öronmärka 7,1 miljarder till polismyndigheten under tre år.

– Vi gör det för att stärka polisens möjlighet att utreda brott, vi vill också signalera långsiktighet. Det syftar till att kunna förverkliga det löfte vi har om 40 000 anställda i polisen, säger Morgan Johansson.

– Det här är mycket mer än vad polismyndigheten har begärt. Det är ungefär 300 miljoner mer, fortsätter ministern.

Pengarna ska gå till att anställa fler, utbilda fler, och förbättra arbetsförhållandena så att fler poliser väljer att stanna kvar i yrket. Regeringen kommer föreslå att anslagen till polisen höjs med 2 miljarder nästa år, 2,3 miljarder 2019 och 2,8 miljarder 2020.

– Satsningen är den största satsningen på polisen som har gjorts under hela 2000-talet, säger Stefan Löfven.

Den senaste tidens skjutningar, flera med dödlig utgång och med koppling till gängkriminalitet, tas upp på pressträffen.

– Staten är alltid starkare än gängen. Det här är signaler från regeringen att vi är beredda att göra ännu mer, säger Morgan Johansson angående den senaste tidens skjutningar.

Johansson pratar också om en nytt lagförslag som innebär att människor som grips med vapen på sig fortare ska kunna häktas.

Stefan Löfven säger så här till Aftonbladet om helgens skottlossningar där tre personer dödats:

– Det är bedrövligt, det innebär otrygghet och rädsla för människor. Det är därför vi måste skjuta till mer resurser till polisen. Vi behöver öka tryggheten.

Ni har presenterat flera åtgärder tidigare, det har inte funkat, vad är det som säger att det kommer fungera den här gången?

– En sak som vi vet är att det behövs fler poliser, då behövs det mer resurser. Då kan man inte som borgerligheten vill sänka skatterna. Det andra är att vi skärper lagarna för vapenbrott, vi kommer med en remiss som innebär att polisen ska få möjlighet att häkta brottslingar direkt.

Statsministern riktar kritik mot Alliansens besked att den kan tänka sig att rikta misstroendeförklaring mot ytterligare tre ministrar, Bolund, Damberg, Eneroth.

– Det säger något om standarden på den sidan. Vi hade en extrem situation 1992 när den borgerliga regeringen hade kapsejsat svensk ekonomi. Då gick Socialdemokraterna in och hjälpte till med fokus, vad gör vi bäst för Sverige. Den borgerliga regeringen kostade på skattebetalarna en Nuonaffär för 50 miljarder kronor.

– Vi börjar inte med misstroendevotum utan tar ansvar för Sverige. Det är mitt fokus. Det där förbaskade politiska spelet bryr jag mig faktiskt inte om. Det är inte seriöst att använda ett så skarpt verktyg på det sättet.
