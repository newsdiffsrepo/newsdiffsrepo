Blev ivägkörd av polis – efter ”Wonderwall”
VIKTOR ADOLFSSON

I torsdags larmades en polispatrull till en 7-Eleven-butik i danska Ålborg.

En man utanför butiken stod och spelade den gamla Oasis-klassikern ”Wonderwall”, en favorit hos många hobbytrubadurer. Enligt polisrapporten var det ”högt, dåligt och skränigt”. Polisen konstaterar att han inte direkt lät som Liam Gallagher.

Patrullen fick övertyga mannen om att han skulle gå hem och öva lite till innan han försöker sig på att spela nästa gång, något han accepterade.

Polisens rapport avslutas med orden:

”Bara för att du kan spela ’Wonderwall’ betyder det inte att du behöver göra det”.
