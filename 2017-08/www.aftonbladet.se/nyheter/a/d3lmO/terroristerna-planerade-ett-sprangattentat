tisdag 22 augusti 2017
Terroristerna planerade ett sprängattentat
JOAKIM MAGNÅ

Fyra personer har gripits misstänkta för inblandning i terrordåden i Barcelona och Cambrils som tillsammans skördat 14 människoliv.

Tre av de frihetsberövade personerna greps i staden Ripoll i norra Katalonien, den fjärde i Alcanar. Ingen av dem är känd sedan tidigare för kopplingar till terrorism. Det rör sig om tre marockaner och en spansk medborgare.

Polisen i Katalonien förklarar på en pressträff på fredagseftermiddagen att det finns ett samband mellan de båda terrordåden – som inträffade med några timmars mellanrum på torsdagen – och den explosion som skedde i ett hus i turistorten Alcanar på onsdagskvällen.

Huset ligger alldeles intill ett kvarter med sommarhus där många fransmän bor. Grannar vittnar om att hela kvarteret skakades om av den kraftiga explosionen.

På tomten är huset helt jämnat med marken. Under fredagskvällen har polisen fortfarande bevakning på platsen och flera grannar är ännu på plats för att titta på förödelsen.

Avspärrningsbanden är borttagna men en polispatrull blockerar den sista lilla grusvägen in mot tomten.

Ett hotell ligger också i området, omkring 300 meter från ruinen.

Enligt polisen planerade terroristerna en större attack från huset.

– Arbetshypotesen är att gärningsmännen förberedde bägge dåden under en längre tid i ett hus i Alcanar. Vi tror att de hade förberett flera attacker, säger polischefen Josep Lluís Trapero vid presskonferensen.

Minst en person dog och sju skadades i husexplosionen. Polisen undersöker om det finns ytterligare en död person i ruinerna. När Aftonbladet är på platsen anländer två utredare från polisen till tomten.

Enligt lokala medier ska polisen ha hittat flera behållare av brandfarliga vätskor i det söndersprängda huset. Patrullen på plats vill inte bekräfta de uppgifterna för Aftonbladet.

Enligt Josep Lluís Trapero har detonationen antagligen förhindrat planerna på ett mer omfattande attentat. Något ska ha gått fel när terroristerna förberedde sprängladdningar, skriver El Pais.

– Vi tror att de förberedde ett sprängdåd, säger polischefen.

Polisen utreder en terrorcell.

– Det rör sig om en grupp, men vi vet inte exakt hur många personer, säger Josep Lluís Trapero.

I samband med den andra attacken i Cambrils sköts fem terrorister ihjäl av polisen. En ensam polisman ska ha dödat fyra av dem. En av gärningsmännen sköts när han skar en person i ansiktet.

Terroristerna hade yxor och knivar i den bil som användes för att köra på människor i turistorten, där en kvinna dog. På kroppen hade männen falska bombbälten.

Den bil som forcerade en vägspärr i Sant Just Desvern i Barcelonas västra delar vid 19.30-tiden på torsdagskvällen efter La Rambla-attacken, sätts återigen i samband med terrordåden.

Polisen sköt mot bilen som stannade. I bilen hittades en död man som till en början troddes ha skjutits ihjäl av polisen. Men Josep Lluís Trapero säger nu att det var bilens ägare som hittats knivskuren i baksätet och att en annan person antagligen kört fordonet.
