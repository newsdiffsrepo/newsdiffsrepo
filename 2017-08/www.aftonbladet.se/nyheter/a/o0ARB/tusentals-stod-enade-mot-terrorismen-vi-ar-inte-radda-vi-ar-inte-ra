Tusentals stod enade mot terrorismen: "Vi är inte rädda, vi är inte rädda"
PETTER J LARSSON

Kring lunchtid trängdes tusentals Barcelonabor längs avspärrningarna kring Placa de Catalunya. På de många gator som leder till det ikoniska torget några kvarter från La Rambla strömmade folk in för att visa sitt stöd för staden och för offren i torsdagens terrorattacker i Spanien.

Samtidigt var säkerheten på högsta nivå. Poliser gick igenom alla väskor som bars in till torget och de många mopeder som stått parkerade på Placa de Catalunya bogserades ut. Premiärminister Mariano Rajoy och kung Felipe stod sida vid sida med tusentals landsmän och turister i strandstaden.

De ledde en tyst minut – som följdes av rungande applåder. Flaggor från Katalonien, Spanien och flera andra länder viftades. Plakat som det stod ”Barcelona står upp mot terrorismen” hölls upp. Och den enorma folkmassan skanderade: ”Vi är inte rädda, vi är inte rädda”.

– Jag har kommit hit för att visa att vi inte är rädda för dessa människor. För det är det de vill. Att vi ska vara rädda, att vi ska stanna hemma, men det kan vi varken tolerera eller respektera, säger Ernest Puyol, 26, som tagit sig in från en förort en halvtimme utanför Barcelona.

– Detta symboliserar att Barcelona och Katalonien står enat mot denna situation som inte tolereras. Det var väldigt känslosamt.

Han var på stranden när den vita skåpbilen under torsdagseftermiddagen körde in i folkmassor på det ikoniska promenadstråket La Rambla och hörde folk börja skrika att de skulle ta sig därifrån. Som för så många av hans vänner blev det en natt utan sömn där han följde nyhetsrapporterna och sociala medier. Han känner sig inte rädd för att gå ut – tvärtom.

– Jag är mindre rädd än någonsin. Man ser ju poliser, brandmän och andra säkerhetsstyrkor överallt. Jag känner mig tryggare i Barcelona i dag än jag gjort på väldigt länge, säger Ernest.

Polske Filip Gorski, 33, håller med. Han är på väg tillbaka från stranden och tycker att staden inte ser annorlunda ut än någon annan dag under det år han bott i Barcelona.

– Vi känner bara enighet här, alla folk här. Även i barerna är det lika mycket folk som vanligt och jag är inte rädd, säger han.

– Jag lämnade mina två pojkar, tre och fyra år gamla, hemma för jag visste inte hur det skulle se ut men hade jag vetat att det skulle vara så här hade jag tagit dem med mig för det är som vanligt.

Cristina Galdames, 39, håller upp en skylt som det står ”Katalonien står i solidaritet med offren. Vi älskar er” på.

– Jag bor i Barcelona och det är fruktansvärt det som hänt, men vi tänker även på alla andra länder där detta händer. Vi tänker på det som händer i Syrien, i Libyen, i Egypten och alla som drabbas av detta – alla barn som fått fly sina hem på grund av IS, säger hon.

På sin skylt hyllar hon även den lokala polisen. Innan och efter ceremonin hördes rungande applåder över hela torget. Det var stöd åt den lokala polisen och räddningstjänsten för insatserna under det senaste skräckdygnet i Spanien.

– Varje gång en polisbil, ambulans eller brandbil körde förbi applåderade vi, för vi vill tacka dem – de räddade flera liv i Cabril, förklarar Maria som stod vid en av gatorna som ledde till torget under ceremonin.
