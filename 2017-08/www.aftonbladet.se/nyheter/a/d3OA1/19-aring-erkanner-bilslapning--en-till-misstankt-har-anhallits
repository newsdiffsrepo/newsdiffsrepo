19-åring erkänner bilsläpning – en till misstänkt har anhållits
ADAM WESTIN

Aftonbladet har tidigare rapporterat om flera fall av den livsfarliga misshandeln, där personer släpats efter bilar.

Polisen har fått kännedom om sju fall, tre i Malmö och fyra i Lund, där tillvägagångsättet är till synes exakt likadant.

Gärningsmännen har stoppat sina offer och frågat efter vägbeskrivning. Därefter har en passagerare i bilen gripit tag om offrens arm för att sedan släpa dem efter bilen.

Det enda syftet med dådet verkar vara att skada sina offer, har polisen tidigare kommenterat.

I dag skulle det hållas häktningsförhandling gällande den 19-åring som anhållits misstänkt för grov misshandel.

Han har erkänt inblandning i samtliga ärenden och gett detaljerade beskrivningar. Då mannen erkänt har åklagare beslutat att inte gå vidare med häktningen och mannen är nu släppt, men misstankarna kvarstår.

– Jag gjorde bedömningen att det inte fanns någon återfallsrisk, utifrån hans uppgifter och hans förflutna, säger åklagare Fredrik Jönsson.

Ytterligare en 19-årig man har anhållits, utpekad som en medbrottsling. Han anhölls på torsdagskvällen, och kommer höras under fredagen.

Åklagaren utesluter inte att fler personer kan vara inblandade i de livsfarliga och uppmärksammade bilsläpningsfallen.

– Det kan bli frågan om fler gripanden, säger åklagaren Fredrik Jönsson.
