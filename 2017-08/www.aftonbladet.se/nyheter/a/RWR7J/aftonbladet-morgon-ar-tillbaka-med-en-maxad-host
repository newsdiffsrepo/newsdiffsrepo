Aftonbladet Morgon är tillbaka med en maxad höst
AFTONBLADET

Aftonbladet Morgon fyller snart tre år och det blir bara fler och fler som söker sig till Sveriges största morgonshow online. Sedan drygt ett år tillbaka visas även programmet i TV3 – ett samarbete som har skapat en ännu större genomslagskraft. Från och med måndag är programmet tillbaka varje vardagsmorgon på Aftonbladets sajt, i TV3 och på Viafree mellan 06.30-09.00.

Aftonbladet Morgon är som vanligt en mix av aktuella nyheter, uppblandat med intressanta gäster och heta debatter. Premiären gästas av bland andra regissören och Guldpalmenvinnaren Ruben Östlund som är aktuell med hyllade ”The square” som har svensk biopremiär den 25 augusti, matprofilen Edward Blom och handbollsspelaren och instagramstjärnan Linnéa Claeson.– Äntligen är vi igång igen. Det blir nyheter, sport och nöje i en härlig kvällstidningsmix, säger Fredrik Krohnman.

Utöver den vanliga nyhetsrapporteringen återkommer under hösten flera populära inslag som ”Kungligt” med hovexperten Jenny Alexandersson som synar de största snackisarna från kungahuset, ”Trafiksnack” med Jeanette Jedbäck Hindenburg som tar upp viktiga trafiktips och svenskarnas största fordonssynder. Sen är givetvis ”Jimmys sjuka värld” om gåtorna och bilderna på nätet som gäckar världen tillbaka.

– Vi tänker fortsätta att vara först med det senaste med allt från nyheter till virala klipp och snackisar. Det gillar både vi och tittarna, säger Fredrik Krohnman.

Programledare för Aftonbladet Morgon är som vanligt Maria Bjaring, Claes Åkeson och Robert Aschberg.
