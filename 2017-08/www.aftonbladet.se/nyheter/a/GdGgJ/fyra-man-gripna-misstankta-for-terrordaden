tisdag 22 augusti 2017
Fyra män gripna misstänkta för terrordåden
EMMA LINDSTRÖM

Först plöjde föraren av en vit skåpbil in i folkvimlet på turiststråket La Rambla i Barcelona. Några timmar senare kördes en annan bil in i människor i turistorten Cambrils.

Totalt har minst 14 personer dödats och 130 skadats i de båda terrorattackerna. Fyra personer har gripits misstänkta för inblandning i dåden.

Två personer greps samma dag, i torsdags. En tredje person greps tidigare på fredagen och vid 13.40 meddelade den katalanska polisen att en fjärde misstänkt terrorist gripits.

Sammanlagt sköts fem misstänkta terrorister ihjäl av polisen vid händelsen i Cambrils. Tre av de döda är identifierade som Moussa Oukabir, 17, Said Aallaa, 18, och Mohamed Hychami, 24. Samtliga har marockanskt ursprung.

En ytterligare misstänkt gärningsman, 22-årige Younes Abouyaaqoub, är på fri fot och söks av polisen.

Moussa Oukabir är broder till Driss Oukabir, som greps på torsdagen, och polisens huvudmisstänkte – den som tros ha kört skåpbilen på La Rambla.

Josep Lluis Trapero, chef för polisen i Katalonien, säger i en intervju med spanska TV-3 att det totalt rör sig om tolv personer som i nuläget bedöms som intressanta för terrorutredningen: De fem personerna som sköts till döds i Cambrils, fyra personer som är gripna och tre personer som enligt Trapero är ”identifierade men inte gripna”.

Händelsen i kuststaden Cambrils inträffade under natten mot fredagen. En kvinna som skadades i attacken avled senare.

– De misstänkta terroristerna körde en Audi A3 och verkar ha kört ned flera personer innan de stoppades i en poliskontroll och skottlossning bröt ut, säger en talesperson för myndigheterna i Katalonien, enligt nyhetsbyrån AFP.

Gärningsmännen ska ha burit yxor, knivar och falska bombbälten.

Polisen kopplar även en explosion i Alcanar på onsdagskvällen till terrorn. Minst en person dog och sju skadades i explosionen som förstörde ett hus.

Inledningsvis trodde polisen att orsaken var en gasläcka, men nu menar man att det kan finnas kopplingar till de två misstänkta terrorattackerna.

Polisen arbetar med att utreda om kvarlevorna, efter eventuellt två personer, som hittades i resterna av det förstörda huset är någon av de tre personerna som uppges vara på fri fot.

UD har inga uppgifter om att det finns svenskar bland offren i Barcelona.

– Svenska ambassaden i Madrid undersöker om några svenskar finns bland de skadade och döda, sa Erik Norberg, presskommunikatör UD, under förmiddagen.

Offren i terrordåden kommer från 34 olika länder:

Tyskland, Algeriet, Argentina, Australien, Vitryssland, Belgien, Marocko, Kanada, Kina, Colombia, Rumänien, Venezuela, Kuba, Ecuador, Egypten, Spanien, Nordamerika, Filippinerna, Frankrike, Storbritannien, Grekland, Nederländerna, Taiwan, Honduras, Ungern, Irland, Italien, Kuwait, Makedonien, Mauritius, Pakistan, Peru, Dominikanska republiken och Turkiet.

Säkerhetspolisen uppger att terrorhotnivån i Sverige är oförändrad. Den ligger på tre på en femgradig skala.

– I nuläget är det ingen förändring i terrorhotsnivån i Sverige, med anledning av händelserna i Barcelona, säger Sofia Hellqvist, pressekreterare på Säkerhetspolisen.

– Vi följer utvecklingen i Spanien för att se om det har någon bäring på Sverige, säger hon.

I Spanien ska inrikesministeriet sammanträda under lördagen för att överväga en höjning av terrorhotnivån. I nuläget ligger den på fyra på en femgradig skala.

Terrorsekten IS meddelade på torsdagen via sitt propagandaorgan Amaq att man tar på sig Barcelona-attacken.
