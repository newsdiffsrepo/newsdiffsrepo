Madsens brottsrubricering skärps: ”Särskilt försvårande omständigheter”
JOSEFIN SILVERBERG

I häktningsdokumentet som nyhetsbyrån Ritzau och Ekstra Bladet tagit del av, daterat måndag 14 augusti, har brottsrubriceringen för Peter Madsen ändrats från ”uagtsomt manddrab”, vilket på svenska närmast kan översättas till vållande till annans död, till ”uagtsomt manddrab under særligt skærpende omstændigheder”. Det vill säga vållande till annans död under särskilt försvårande omständigheter.

I lördags häktades ubåtsägaren Peter Madsen bakom stängda dörrar misstänkt för att ha orsakat den svenska journalisten Kim Walls död. Detta sedan hennes pojkvän slagit larm om att Wall inte kommit tillbaka efter en tur med ubåten.

Domaren Kari Sørensen nämnde inget om några ”försvårande omständigheter” när tingsrätten beslutade att Peter Madsen skulle häktas. Det är i sig anmärkningsvärt, eftersom det med den tidigare rubriceringen inte var möjligt att häkta Madsen, då en eventuell dom mot honom skulle kunna resultera i ett fängelstraff på mindre än 30 dagar, skriver danska TV2.

Brottet ”uagtsomt manddrab” har enligt Ekstra Bladet två nivåer. Döms en person till den lindrigare domen, kan hen få fängelse i upp till fyra månader. Vid ett grövre brott är det möjligt att döma en person till fängelse i upp till åtta år. ”uagtsomt manddrab under særligt skærpende omstændigheder” är den rubricering som används när drog- eller rattfyllerister vållar någons död.

Enligt den danska nyhetsbyrån Ritzau beror ändringen på att rätten vid häktningsförhandlingen begick ett skrivfel eller förbiseende i protokollet och att de i efterhand har rättat det, skriver TT.

Pressansvarig vid Köpenhamns tingsrätt, Jens Stausbøll, menar att ändringen är helt odramatisk:

– Det har skett en korrigering av protokollet, vilket vi har laglig rätt att göra, säger han till Ekstra Bladet.

Tillägget "under särskilt försvårande omständigheter" kom helt enkelt inte med i den första versionen av protokollet berättar Stausbøll.

Peter Madsens försvarsadvokat, Betina Hald Engmark, säger till TV2 att hon känner till att brottsrubriceringen för häktningen ändrats på grund av ett tekniskt fel och att hennes klient inte har för avsikt att överklaga häktningsbeslutet.
