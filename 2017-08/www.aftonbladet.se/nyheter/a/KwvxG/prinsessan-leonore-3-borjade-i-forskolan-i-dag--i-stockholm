Prinsessan Leonore, 3, började i förskolan i dag – i Stockholm
KERSTIN NILSSON

De senaste åren har prinsessan Madeleine och hennes make, Chris O’Neill, och barnen, bott i London.

Och det ska de enligt hovet fortsätta göra.

– Just nu finns det inga planer på att familjen ska flytta permanent till Sverige, säger Margareta Thorgren.

Trots det började prinsessan Leonore, som fyllde tre i februari, i dag på en förskola på Östermalm i Stockholm, inte långt från prinsessan Madeleines våning i Hovstallet, där familjen bor just nu.

– Prinsessan Madeleine med familj bor kvar i England, men samtidigt är hela familjen regelbundet i Sverige under långa perioder och med anledning av det har prinsessan Leonore i dag börjat sin inskolning på en förskola här i Stockholm, säger Margareta Thorgren.

– Både prinsessan Madeleine och Chris O’Neill kommer att hålla i inskolningen.

Under sommaren har hela familjen, till och från, bott i hovstallet.

Hela långa sommaren, ända sedan nationaldagsfirandet den 6 juni, har familjen – förutom en semestertripp till Saint-Tropez, på Franska rivieran tillsammans med prins Carl Philip och prinsessan Sofi – tillbringat den mesta tiden i Sverige, på Öland, med resten av kungafamiljen, och i Stockholm.

På måndag ska prinsessan Madeleine också närvara under invigningen av Ridsport-EM på Ullevi i Göteborg.

– Familjen kommer att stanna i Sverige under september också, säger Margareta Thorgren.

Prinsessan Leonore har stått i kö till förskolan sedan hon föddes och började i dag skolas in i treårsgruppen.

– Prinsessan Leonore har behov av att träffa jämnåriga kamrater och prinsessan Madeleine är mån om att hennes barn ska ha en stark anknytning till Sverige. Hennes önskan är att barnen ska känna sig lika hemma här som prinsessan själv gör, säger Margareta Thorgren.

Även prins Nicolas, som fyllde två år i sommar, står i kö, men kommer inte att börja i höst.

– Just nu är han så ung så det är inte aktuellt, men det finns stora möjligheter att även prins Nicolas kommer att gå på samma förskola i framtiden, säger Margareta Thorgren.

Än så länge är såväl prinsessan Madeleine som resten av familjen skrivna i England, i London, där de bor – och där prinsessan Leonore också går i förskolan.

Att Leonore nu skolas in i Stockholm innebär att prinsessan Madeleine och Chris O’Neill har tagit ännu ett steg närmare en flytt till Sverige, även om hovet dementerar att det i nuläget finns några sådana planer.

– Här och nu bor familjen i England, säger Margareta Thorgren.

Men ända sedan förra sommaren har det legat i luften.

När prinsessan Madeleine och Chris O’Neil förra sommaren besökte Gotland, i samband med att prinsessan Leonore fick träffa sin doppresent, Gotlandsrusset Haidi, och gjorde officiell debut som hertiginna, markerade prinsessan Madeleine tydligt:

– Hemma? Det är Sverige, sa hon – flera gånger.

Och Chris O’Neill höll med.

– I agree, I agree – ”jag instämmer” – sa han flera gånger.

Chris O’Neill avslöjade också att han pluggade svenska, något som inte har varit - eller är - helt enkelt.

– Jag måste tillbringa mer tid här och kämpa med svenskan. Det svåraste är språket, men jag tar lektioner, sa Chris då.

Det är i Sverige som hela prinsessan Madeleines familj finns – och inte minst barnens kusiner, prinsessan Estelle, prins Alexander och prins Oscar.

Sessorna Leonore och Estelle är nästan som systrar, sa prinsessan Madeleine förra sommaren.

Men flytten handlar inte bara om det – den är egentligen ett måste och har så varit hela tiden.

Om prinsessan Leonore och prins Nicolas ska fortsätta ingå i den svenska tronföljden måste de enligt successionsordningen fostras i Sverige och gå i svensk skola.

Och det har hela tiden varit planen.

När prinsessan Leonore föddes i New York 2014 sa riksmarskalk Svante Lindqvist:

– Hon ska uppfostras här från ungefär sex års ålder och ha hela sin skolgång i Sverige. Hon ska bli svensk, tala svenska felfritt och ta en svensk studentexamen.

Men först ska hon förstås gå i förskolan.

– Den första dagen har säkert gått bra, säger Margareta Thorgren.
