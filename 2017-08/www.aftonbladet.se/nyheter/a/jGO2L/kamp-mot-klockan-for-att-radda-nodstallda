Kamp mot klockan för att rädda nödställda
CHRISTOFFER NILSSON

Regnovädret som stormen Harvey fört med sig till de sydöstra delarna av den amerikanska delstaten Texas beskrivs som katastrofalt.

Väderinstitutet NWS räknar med att regnet, som lett till livsfarliga översvämningar, håller i sig i minst fyra dagar och väntas nå sin kulmen under onsdagen och torsdagen.

Räddningsarbetare, soldater och frivilliga kämpar för att undsätta de hundratals människor som är fast på hustak, översvämmade gator och i byggnader.

President Donald Trump berömde räddningsinsatserna i Texas och Louisiana på en presskonferens i Vita huset under måndagskvällen. Han kallade Harvey "fruktansvärd".

– Det har antagligen aldrig tidigare varit något som detta.

Trump påpekade att det är en "lång och svår väg" mot återhämtning.

– Vi är en enda amerikansk familj, vi kämpar tillsammans. Vi är en familj, sa han och tillade:

– Saker och ting hanteras väldigt bra, engagemanget är enormt och samarbetet mellan olika aktörer fungerar, som ni vet, väldigt bra.

Donald Trump lovade att federala medel snart kommer att tillskjutas arbetet i de stormhärjade delstaterna.

Kampen för att rädda utsatta sker i ett tidsfönster innan Harvey drar in på nytt. Stormen rörde sig på måndagen tillbaka till Texas kustband och vidare ut i Mexikanska golfen.

Ute till havs gör det varma vattnet att stormens vindar får något ny kraft, uppger USA:s nationella orkancentrum, skriver Washington Post. Som tidigare är det dock vattnet och inte vinden som är det stora problemet.

Stormen väntas sedan komma in över land igen på onsdag, öster om Houston.

Art Acevedo, Houstons polischef, uppgav på en presskonferens att myndigheterna har räddat över 2 000 personer från vattenmassorna i staden, skriver AP. Enligt Acevedo hade staden på måndagen 185 kritiska räddningsförfrågningar att hantera.

– Människor behöver kläder, mat, medicin. Människor kommer bokstavligen in genomblöta. Barn, spädbarn och äldre medborgare. De behöver allt, sa borgmästare Sylvester Turner på en presskonferens.

Texasguvernören Greg Abbot har aktiverat hela delstatens nationalgarde på 12 000 soldater.

Kustbevakningen har 18 aktiva helikoptrar som används för att undsätta nödställda människor, rapporterar ABC News.

I Houston finns två dammar som är uppförda med syfte att förhindra översvämningar i de centrala delarna av staden. Men det historiska skyfallet har skapat ett massivt tryck i dammarna. För att fördämningarna inte ska brista har myndigheterna nu börjat utföra kontrollerade tömningar av vatten, rapporterar AP.

Boende nära dammarna har varnats för värre översvämningar i samband med de kontrollerade utsläppen. Enligt amerikanska medier kommer tusentals hem att drabbas. Myndigheterna bedömer dock att det är bättre med kontrollerade utsläpp än att dammarna okontrollerat skulle brista.

USA:s krismyndighet Fema uppgav under måndagen att minst 30 000 människor på flykt undan ovädret kommer att ta sig till tillfälliga skyddsrum i Texas.

Ett av de största skyddsrummen är beläget vid en mässhall i Dallas och kan hysa uppemot 5 000 människor.

Houstons borgmästare Sylvester Turner beslutade att inte utfärda en massevakuering utan i stället uppmana människor att hålla sig inomhus.

– En evakueringsorder skulle utlösa en mardröm, sa han.

En obligatorisk evakuering har däremot beordrats i Texasstaden Dickinson med runt 20 000 invånare. Staden ligger låglänt omkring 48 kilometer strax sydöst om Houston.

Donald Trump planerar besöka Texas under tisdagen. Under måndagen utfärdade han, på grund av stormen, även undantagstillstånd för delstaten Louisiana som angränsar till Texas.

Krismyndigheten Fema har tidigare uppgett att följderna av Harvey kommer att vara kännbara i år framöver. Man räknar, enligt Reuters, med att omkring 450 000 människor kommer att vara i behov av särskilt krisstöd.
