Sågs via Tinder – gjorde oväntad upptäckt
CECILIA GUSTAVSSON

Har ödet blivit så tekniskt avancerat att det kan slå till via en dejtingapp? Det misstänker i alla fall Ali Hassan och hans hustru sedan ett par veckor, Amanda, 24.

När de började dejta hade de ingen aning om att de någonsin setts förut. Det var i oktober 2014 som de matchade varandra på Tinder. Men det höll på att ta stopp där.

– Jag tyckte att Amanda hade så vackra ögon. Men sedan svarade hon rätt drygt, berättar Ali, som i alla fall föreslog att det skulle ses.

Så blev det, och efter några dejter var de ett par.

Först på en semesterresa ungefär ett år senare insåg de att de båda bott i Hässelby i Stockholms västra förorter som små, innan de flyttat åt varsitt håll.

– Mer var det inte, Hässelby är stort så vi tänkte inte mer på det.

Så i oktober 2015 hittade Ali ett gammalt foto från förskolegruppen. Han ville visa Amanda sin – som han tyckte – fula pyjamasklädsel. Men hon såg något helt annat: sig själv.

– På raden under mig satt Amanda. Om inte det här är ödet så vet inte jag, säger Ali.

Har ni något minne av varandra från förskolan?

– Nej, faktiskt inte. Vi var bara fyra, fem år innan vi flyttade åt varsitt håll. Men när jag skrev om upptäckten och la ut fotot på Facebook så kommenterade vår gamla dagisfröken, det var kul.

Nu är de båda stadgade på allvar. Den 22 juli gifte dig sig borgerligt, den 28 juli blev det bröllopsfest för 400 personer. Lägenhet och hund hade de redan.

– Summa summarum är att vi är menade för varandra, säger Ali.

För fler liknande historier – följ Goda nyheter på Facebook
