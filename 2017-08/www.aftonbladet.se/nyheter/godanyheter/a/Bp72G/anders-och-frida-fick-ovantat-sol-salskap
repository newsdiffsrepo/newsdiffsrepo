Anders och Frida fick oväntat sol-sälskap
CHRISTINA SMEDBAKKEN

Frida Eikås Hagen och Anders Boye från Trondheim i Norge var ute på sin årliga kajaksemester. De hade paddlat från ön Tromöy till ögruppen Tromlingene och tagit sig upp på en stenhäll för att njuta av solskenet. Då fick de plötsligt sällskap av en liten säl. VG var först med att rapportera om detta.

– Vi bara låg på berget och så kom sälen mot oss. Den kröp upp till oss. Vi klappade den och den lade sig ned, säger Anders till Aftonbladet.

Inledningsvis försökte paret ligga så stilla som möjligt för att inte skrämma sälen. Den visade sig dock inte alls vara rädd för dem, utan gosade med dem och sökte deras uppmärksamhet.

– Det var väldigt kul att sälen bara ville gosa och ville upp i ansiktet på oss. Det var helt fantastiskt faktiskt, säger Anders.

Han berättar att ingen av dem sett säl i området tidigare, även om de hört berättas om att djuren finns där. De såg inte till någon annan säl vid tillfället heller.

– Det var bara den här ensamma sälen. Jag tror den var liten, men jag vet inte vad som är vanligt. Det kan hända att det var en sälunge, säger han.

Den sälsamma stunden varade i hela två timmar – sedan behövde Anders och Frida bege sig hemåt igen för att laga middag.

– Då låg den kvar och vinkade till oss när vi gick. Egentligen snurrade den nog fram och tillbaka för att torka sig, men det såg ut så, säger Anders.

För fler liknande historier – följ Goda nyheter på Facebook
