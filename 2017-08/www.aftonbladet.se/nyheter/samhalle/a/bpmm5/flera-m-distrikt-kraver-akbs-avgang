Flera M-distrikt kräver AKB:s avgång
JONATHAN JEPPSSON

På onsdagsförmiddagen hölls ett telefonmöte mellan högt uppsatta moderater i Storstockholm. Vid lunch stod det klart att en majoritet av de 25 som deltog saknar förtroende för Anna Kinberg Batra.

Under eftermiddagen meddelade länsförbundet i Stockholm, ett av de tyngsta i partiet, att de vill se en ny partiledare inom M.

– Jag har lyssnat av styrelsen i förbundet och ledande företrädare i kommunerna i länet. Det är bred majoritet som anser att förtroendet är förbrukat för Anna Kinberg Batra och vill ha en ny partiledare, säger Kjell Jansson, M-ordförande i Stockholms län.

Han säger att det är det urusla opinionsläget i Stockholms län som ligger bakom beslutet.

– Vi har de sämsta opinionssiffrorna i Stockholmsregionen på 30 år. Det ska vi inte ha. Vi har den bästa politiken och då måste vi vända på det här. Det här går inte längre.

Varför ger ni det här beskedet nu?

– Frågan har aktualiserats och det är ändå så att tiden går. Ska vi göra ett byte måste vi göra det nu, annars är det för sent inför valet. Det är en samlad bedömning, att det inte lyfter. Vi tycker Anna är en mycket duktig person men hon tränger inte igenom och vinner inte förtroende hos väljarna.

Enligt DN var motståndet mot moderatledaren kraftigt: I förbundsstyrelsen blev röstsiffrorna 13-3 och i ett med kommunalråd, oppositionsråd och landstingsråd blev siffrorna 23-5.

Jansson vill inte ge sig in i diskussionen om vem som är bäst lämpad för att leda Moderaterna.

– Nej, det uppdraget får valberedningen sköta. Det finns säkert flera kompetenta personer, men det har vi inte alls tagit ställning till i dagsläget.

Skadar det inte partiet, att kräva partilearens avgång ett år före valet?

– De finns olika uppfattningar. Men i Stockholms län har vi en bred majoritet för det här beslutet.

SVT rapporterar okcså om att länsförbundet i Dalarna vill att Kinberg Batra lämnar sin post.

Även Moderata ungdomsförbundet, Muf, kräver nu också att Kinberg Batra avgår.

– Vi saknar förtroende för henne. Det är tydligt att det avspeglar sig i hela vår organisation. Hon inte har förtroendet bland våra företrädare att vara partiledare, säger Muf:s ordförande Benjamin Dousa.

Han säger också att han varit öppen med kritik på möten med partistyrelsen.

– Saker och ting har inte känts helt genomtänkta. Partiledningen har varit väldigt utspelsdriven. Men man har inte tagit till sig av den kritiken, trots att vi i våras var väldigt tydliga med att stödet för Kinberg Batra var villkorat.

Muf-ordföranden hoppas nu att M-ledaren väljer att kliva av frivilligt från posten.

– Nu får de andra länsförbunden säga sitt. Men jag hoppas att hon gör det bästa för partiet och avgår frivilligt. Det sista vi behöver nu i M är en utdragen process, säger Dousa.

Muf vill inte ge några besked om vem man vill ska ta över.

– Vi hänvisar till valberedningen. Men jag kan konstatera att det finns många kompetenta kandidater till den posten, säger Dousa.

Flera kommunalråd i Stockholms län har under dagen meddelat att de vill att Kinberg Batra ska avgå. En av dem var Olle Reichenberg, kommunalråd och kommunstyrelseordförande i Danderyds kommun. Han sa att partiet nu måste bestämma sig för att antingen byta ut partiledaren nu, eller efter valet.

– Vi har minst att förlora på att göra en förändring innan valet, säger han.

Olle Reichenberg vill inte spekulera i vem som skulle ersätta Anna Kinberg Batra. Däremot listar han egenskaper som en efterträdare bör ha.

– En person som är väldigt tydlig och kommunikativ. Och samtidigt har ett stort och starkt förtroende i partiet och är ett någorlunda känt ansikte utåt.

Men det finns också moderata företrädare i Stockholms län som backar upp M-ledaren. Fredrik Saweståhl, kommunstyrelsens ordförande Tyresö, är besviken på hur de som kräver hennes avgång nu agerar.

– Vi har haft ett jobbigt drygt halvår för partiet, det är alla ense om. Men nu när vi äntligen kan se tecken på att det kan vända och det ljusnar då är det någon som tvunget ska darra på manschetten och dra ner oss alla i en riktigt negativ spiral som bara politiska journalister tycker om. Det här är att skjuta oss själva och hela partiet i foten, säger han i en kommentar.

Även från skånskt håll kommer krav på Kinberg Batras avgång. Staffanstorps kommunalråd Christian Sonesson och Kävlinges kommunalråd Pia Almström vill nu se en ny partiledare.

– Man kan naturligtvis sticka huvudet i sanden och hoppas att allt löser sig. Men det tror inte jag. Enda lösningen är en ny partiledare. Annars går vi mot ett katastrofval, säger Almström till Sydsvenskan.

Anna Kinberg Batra säger till Aftonbladet att hon tänker sitta kvar.

– Jag tänker inte avgå. Det är Stefan Löfven som ska bytas ut, sa hon till AB Morgon.
