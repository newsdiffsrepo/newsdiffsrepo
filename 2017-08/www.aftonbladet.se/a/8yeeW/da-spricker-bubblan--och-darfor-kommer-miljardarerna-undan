Då spricker bubblan – och därför kommer miljardärerna undan
Peter Kadhammar

Den gamle industrimannen Rune Andersson tuggar på en kanelbulle och berättar att han sålt hela sin privata aktieportfölj.

– Flera bekanta har gjort samma sak. Börsen är alldeles för högt värderad.

Han tar en klunk bryggkaffe. Inget socker, ingen mjölk. En ny tugga på bullen.

– Vi har en högkonjunktur som vi inte sett maken till sedan 1980-talet. Och minusränta som ytterligare eldar på! Något liknande har vi aldrig upplevt. På 80–talet var ju räntan hög, över tio procent.

Vi sitter på Anderssons kontor i Stockholm. En stark sol lyser upp rummet. Han brukar vara här några dagar i veckan. Annars håller han helst till nere i Skåne, på den egna gården och huvudkontoret i Malmö.

Jag frågar hur mycket aktierna var värda.

– Några miljoner. Mitt privata kapital. Nu har jag pengarna på banken och får noll procent i ränta. Det är i alla fall bättre än att förlora dem.

Andersson skrattar, ett kort vänligt skratt.

– Vi lever i en bubbla. För högt värderade aktier. Viktiga sektorer har brist på arbetskraft vilket driver upp lönerna. Samtidigt finns ett överskott av kapital som inte investeras i vettiga, produktiva verksamheter. Pengarna är för billiga.

Han reser sig, går ut i korridoren, sticker in huvudet i en modul och ber en ekonom om de senaste siffrorna över hur mycket pengar som bankerna varje kväll deponerar hos Europeiska Centralbanken (ECB) i Frankfurt. Strax ligger en graf på bordet.

I början av 2015 deponerade bankerna småsummor hos ECB. Säg tio miljarder euro. Sedan dess går kurvan stadigt uppåt. Nu deponerar de 600 miljarder per kväll.

– Hemlösa pengar, pengar som används till spekulation – aktier, fastigheter.

Att förutse bubblor är enkelt. Det var lätt att se finansbubblan i slutet av 1980-talet, lätt att se IT–bubblan. Jag skrev om bägge innan de sprack. Svårigheten är att veta när det brister.

– Det brukar vara något oförutsett. Kuwaitkriget. En naturkatastrof. Politisk oro.

Lika svårt är att vidta rätt åtgärder i rätt tid. En miljardär kan sälja sina privata aktier. Men hur ska politiker ställa sig till räntan? Fastighetsskatt? Det tar emot att lämna dansgolvet när musiken är så ljuvlig.

– 2019 spricker det, säger Rune Andersson.

Han har ätit upp sin bulle.
