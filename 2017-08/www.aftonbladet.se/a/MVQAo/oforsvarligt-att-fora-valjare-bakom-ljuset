Oförsvarligt att föra väljare bakom ljuset
Lena Mellin

Jag brukar försvara politiker. De börjar som unga idealister som vill bygga ett bättre samhälle. Vissa behåller den lågan vid liv tills de lämnar beslutsfattandet, andra inte.Men två uttalanden i Dagens Nyheter i veckan ökar förståelsen för politikerföraktet. Ibland försöker nämligen förtroendevalda blåsa väljarna. Slå blå dunster i dem, föra dem bakom ljuset, använd vilka ord du vill. De försöker helt enkelt att luras.Det första exemplet gäller Anders Ygeman, nyvald gruppledare (S), som riksdagen skulle ha röstat bort som minister om han inte avgått ”frivilligt”.



Han tror inte att oppositionen kommer att fullfölja den planerade misstroendeomröstningen om försvarsminister Peter Hultqvist. Och anledningen ska vara följande.”Jag tror att de borgerliga partierna ser de risker det för med sig, att man urholkar möjligheten att regera Sverige i minoritet. Om de genom sitt agerande skulle omöjliggöra minoritetsregeringar så omöjliggör de även för överskådlig framtid bildandet av alliansregeringar.”

Det hävdar Ygeman på fullaste allvar. Det är så dumt så att klockorna stannar.Fakta i målet är följande. Sedan den nuvarande regeringsformen infördes har Sverige regerats av minoritetsregeringar under samtliga mandatperioder utom två. Den två första var på 1970-talet, den tredje Fredrik Reinfeldts första.Det har gått alldeles utmärkt. Trots att möjligheten att rösta bort statsråd, ett av riksdagens skarpaste vapen, har använts åtskilliga gånger.

Varför luras då exministern? Jo, han vill få oss att tro att oppositionen förstör för svenska folket. Att landet inte går att regera för att de är gemena.Ygeman vill också att vi ska glömma att regeringen inte berättade sanningen om varför Maria Ågren fick lämna gd-jobbet på Transportstyrelsen. Under mer än ett halvår hette det att hon och dåvarande transportministern hade olika syn på hur verksamheten skulle ledas.I själva verket stod Ågren åtalad för en rad lagbrott som hon med berått mod begått i tjänsten.

På ett annat ställe i samma tidning får man veta att Johan Forssell, migrationspolitisk talesperson (M), är arg på Morgan Johansson eftersom han inte applåderar idén om att terrorister ska kunna bli av med sitt svenska medborgarskap.Men enligt grundlagen är det förbjudet att landsförvisa eller beröva en svensk medborgare hens medborgarskap. Det borde Johan Forsell veta. Alltså luras han också.I krig och kärlek är påstås allting vara tillåtet. Nej, faktiskt inte. Inte i politik heller.
