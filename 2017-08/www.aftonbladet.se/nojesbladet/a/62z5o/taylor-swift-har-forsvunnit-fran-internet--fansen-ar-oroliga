tisdag 22 augusti 2017
Taylor Swift har försvunnit från internet – fansen är oroliga
MATHILDE ALBINSSON

Först Molly Sandén.

Och nu Taylor Swift.

Den amerikanska popstjärnan har försvunnit från internet. Den som klickar in sig på Taylor Swifts Instagram, Tumblr, Facebook och Twitter möts av rensade konton. Alla bilder och profilbilder är borta. Och hennes hemsida består numera enbart av en svart bakgrund.

Fansen är nu i uppror – som undrar vad som händer.

Många uttrycker sin oro på sociala medier, medan andra tror att det rör sig om en PR-strategi inför en eventuell lansering av ett nytt album.

”Börjar en ny era eller har hon blivit hackad?”, undrar en på Twitter.

”Vi kommer alla känna oss så dumma om Taylor Swift har blivit hackad och det här inte var ett strategiskt PR-trick”, skriver en annan på Twitter.

”Åh herregud, är det verkligen så att Taylor Swift släpper ny musik?! Jag kan inte hantera spänningen!”, jublar en tredje på Twitter.

Taylor Swift släppte sitt senaste album, ”1989”, för nästan tre år sedan. Annars brukar hon släppa skivor med tvåårsintervaller.

Sångerskan har även hållit låg profil, förutom den veckolånga rättegången mot radioprofilen David Mueller, vilket också får fans att hoppas att hon haft fullt upp med att färdigställa ett nytt album, skriver CNN.

För bara dagar sedan utspelade sig ett liknande scenario för Molly Sandéns fans – som chockades av plötsligt tomma sociala medier-konton. Men så släppte hon nya låten ”Rygg mot rygg” på fredagen – och hennes Instagram fick nytt innehåll.

– Min Instagram var en tickande bomb. Jag har suttit många gånger och varit nära på att bara radera hela kontot, har hon tidigare sagt till Nöjesbladet och förklarade samtidigt att låtsläppet på svenska markerar ett nytt kapitel.
