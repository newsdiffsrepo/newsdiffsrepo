Edward Blom om vidriga maten i SVT: ”Måste spotta ut”
TORBJÖRN EK

Doreen Månsson, 43, programleder och Edward Blom, 46, är enväldig domare i  nya matlagningsprogrammet ”Vi lagar bästa maten” på SVT i höst.

I tävlingsprogrammet ska vuxna barn laga sina föräldrars favoritrecept, och föräldrarna får inte hjälpa till, annat än med muntliga instruktioner. Och allt sker på tid.

För Edward Blom blev inspelningen en chock.

– Jag har varit gästdomare i nästan alla de andra mat-tvprogrammen. Men då har man ju ätit gott, det har varit gott eller fantastiskt. Så jag såg fram emot att få prova massa rätter varje dag under inspelningsdagarna, säger han.

Men inte i ”Vi lagar bästa maten”.

– Väldigt mycket misslyckas. Visst fick jag äta några läckra saker, men jag hade aldrig förväntat mig att det skulle bli så mycket halvfärdigt, råa inälvor, degiga smeter. En gång måste jag spotta ut ska jag säga, säger Edward Blom.

Men han är inte bara matkonnässör, under sommaren har Blom dessutom stått för en av årets största sommarplågor. ”När man festar festar man” där Edwards kommentarer i olika intervjuer samplats till en låt har över fem miljoner streams på Spotify.

– Det var ju knäppt nog att jag fick gå in i studion och sjunga in en jullåt som fick en miljon streamningar, men det här var helt oplanerat, säger han.

– Vi hade funderat på en sommarlåt med skivbolaget, men så plötsligt dyker den här upp från ingenstans, som en Uppsala-student klippt ihop av flera intervjuer.

Och låten, som spelats på studentflak och fester hela sommaren har även spridits till oväntade platser.

– Jag hörde nån som varit i kyrkan i söndags att den hade citerats från predikstolen, det var en katolsk festdag och prästen hade sagt att ”som en vis man sa, när man festar så festar man” så den har nått den nivån att den citeras från predikstolen, säger han med ett skratt.

Första avsnittet av ”Vi lagar bästa maten” sänds måndag 21 augusti i SVT1.
