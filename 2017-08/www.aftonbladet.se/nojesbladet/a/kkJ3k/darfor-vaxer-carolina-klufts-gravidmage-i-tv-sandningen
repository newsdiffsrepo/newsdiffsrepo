Därför växer Carolina Klüfts gravidmage i tv-sändningen
TORBJÖRN EK

Det är bara veckor kvar tills Carolina Klüft, 34, ska få sitt andra barn med maken Patrik.

Men i kvällens avsnitt av ”Duellen” växlar programledaren och idrottsprofilen mellan att vara höggravid och plattmagad.

När hon i en duell springer i kapp med ett tunnelbanetåg syns inga tecken på gravidmage. Men bara sekunder senare, i studion syns det tydligt att Klüft väntar tillökning.

– Vi spelade in alla dueller i våras. Det var väldigt många dueller som spelades in, säger Carolina Klüft.

Men sen gick det några månader innan studiodelen av programmet spelades in. Och därmed hann också magen växa till sig. De sista avsnitten spelades in i början av juli.

– Men magen var inte så stor då som den är nu, säger Carolina Klüft när Nöjesbladet träffar henne under SVT:s presentation av tv-hösten.

– Nedkomsten är planerad om några veckor, i månadsskiftet september, oktober, säger hon.

”Duellen” leder hon tillsammans med Micke Leijnegard, 53, som också såg samarbetet som ett bra tillfälle att försöka övertyga henne om att ställa upp i ”Mästarnas mästare”.

– Jag har jobbat hårt på att nån gång, nån gång ska hon med. Men nu är hon ju lite ur form. Det är väl något med de djupa magmusklerna, säger han med ett skratt.

– Jag misstänkte att han skulle börja med lite övertalningsförsök. Och det är ett härligt program, det är det verkligen, säger Klüft.

Men med en hand över magen markerar hon att det blev ett tydligt nej tack. Den här säsongen i alla fall.
