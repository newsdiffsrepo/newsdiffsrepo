Brittisk tv-legendar död
MATHILDE ALBINSSON

Den brittiske tv-legenden Sir Bruce Forsyth har gått bort efter en tids sjukdom, uppger BBC.

Han har lett program som ”The generation game”, Play your cards right”, ”The price is right” och ”Strictly come dancing”, som är förlagan till ”Let’s Dance”.

Dödsfallet bekräftas av hans manager, Ian Wilson.

”Det är med stor sorg som familjen Forsyth meddelar att Sir Bruce har gått bort under eftermiddagen, fridfullt i sitt hem och omgiven av sin fru Wilnelia och sina barn”, skriver Ian Wilson i ett uttalande.

Sir Bruce Forsyth började sin karriär i underhållningsbranschen redan som 14-åring.

Hans karriär spänner över mer än 75 år. Han kom att bli Storbritanniens bäst betalda tv-stjärna, blev adlad av drottning Elizabeth 2011 och erhöll även ett världsrekord i Guinness rekordbok 2012 som den manlige tv-programledare med längst karriär.

Sir Bruce Forsyth genomgick en titthålsoperation 2015, efter att ha fått två artärbråck till följd av ett fall i hemmet. I oktober förra året uppgav hans fru i en intervju att han fortfarande hade lite problem med rörligheten.

– Han är i ett otroligt skick mentalt, men han blir väldigt trött, sa hon då enligt BBC.

Tidigare i år blev han inlagd på sjukhus efter att ha drabbats av en allvarlig infektion i bröstet.

Sir Bruce Forsyth blev 89 år.
