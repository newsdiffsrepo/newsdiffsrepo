Stjärnan bekräftar: Prins Harry spelar i ”Star Wars”
JAKOB MEIJER

När prins Harry och prins William besökte inspelningen av nya ”Star Wars”-filmen förra året uppstod snart rykten om att de även passat på att medverka i en scen.

I en intervju i brittiska radioprogrammet ”Today” tar nu ”Star wars”-stjärnan John Boyega bladet från munnen, skriver sajten Mashable.

– Jag har fått nog med alla de där ryktena om prins William, säger skådespelaren som uppenbarligen ledsnat på att svara på frågor om de brittiska kungligheterna.

– Varje gång jag får frågan vet jag inte hur jag ska parera den. Ja, de var på inspelningen.

Boyega säger sedan att han tror att scenen i fråga klippts bort. Huruvida han talar sanning eller inte återstår att se.

Enligt tidiga uppgifter skulle prinsarna medverka som stormtroopers i en scen tillsammans med Daisy Ridley och Benicio Del Toro. Med tanke på att deras ansikten skulle döljas av vita stormtrooper-masker är det mer eller mindre omöjligt att ha koll på vem som är vem. Men visst är det ändå spännande, om ryktet nu stämmer, att veta vilka som gömmer sig bakom maskerna.

”Star wars – The last jedi” har svensk biopremiär den 15 december.
