”Mad men”-stjärnan till attack efter kritik – försvarar scientologi
MATHILDE ALBINSSON

Tidigare ”Mad men”-stjärnan Elisabeth Moss är anhängare till scientologin, men har sällan talat offentligt om trosinriktningen.

Men när ett fan kritiserade scientologin på Instagram tidigare i veckan, gick skådespelaren till attack.

Ett av hennes fan drog en parallell mellan scientologin och den totalitära regimen Gilead som skildras i ”The handmaid’s tale” ("Tjänarinnans berättelse"), tv-serien som Elisabeth Moss för övrigt är aktuell med just nu.

Fanet påpekade bland annat att såväl scientologin som Gilead ser ”utomstående källor” som ”fel och onda”.

Elisabeth Moss gav snabbt svar på tal.

”Det är faktiskt inte alls sant”, skrev hon och fortsatte:

”Religionsfrihet, tolerans och att förstå sanningen och lika rättigheter för varje etnicitet, religion och bekännelse, är viktigt för mig. Antagligen det viktigaste överhuvudtaget. Gilead och THT träffade mig på alla personliga plan. Tack för den intressanta frågan!”

Elisabeth Moss är känd för att ogärna prata om scientologin. I en intervju med The Guardian 2016 berättade skådespelaren att det inte angår någon annan vad hon tror på.

– Jag förstår fascinationen. Jag blir också fascinerad av saker som inte rör mig heller. Jag blir fascinerad när någon gör slut. Jag vill veta allt om det. Jag är alltid intresserad av vad folk har på sig och den sortens saker, men du har alltid rätt till integritet, sa hon då.
