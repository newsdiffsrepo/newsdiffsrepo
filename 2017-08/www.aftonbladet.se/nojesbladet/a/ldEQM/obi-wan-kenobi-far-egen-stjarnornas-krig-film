Obi-Wan Kenobi får egen ”Stjärnornas krig”-film
MATHILDE ALBINSSON

Obi-Wan Kenobi är en av de centrala rollfigurerna i filmerna om ”Stjärnornas krig” och är med i de två första trilogierna.

Nu kan jedimästaren få en helt egen, fristående film, skriver The Hollywood Reporter. Enligt källor till sajten är projektet fortfarande i sin linda och det finns inget manus än.

Däremot är den Oscars-nominerade regissören Stephen Daldry, som står bakom filmer som ”Billy Elliot” och ”Timmarna”, påtänkt att arbeta fram filmen tillsammans med LucasFilm.

Obi-Wan Kenobi-projektet blir därmed en av flera spinoffs, som LucasFilm och Disney står bakom. Filmen om Han Solo förväntas ha premiär 2018 och det finns även planer på att skildra Yoda och Boba Fett framöver, skriver The Hollywood Reporter.

Obi-Wan Kenobi har tidigare spelats av såväl Alec Guinness och Ewan McGregor, men vem som axlar rollen som Anakin och Luke Skywalkers läromästare i den nya filmen är ännu inte bestämt.

I den ursprungliga ”Stjärnonas krig”-trilogin är Obi-Wan Kenobi en klok och kraftfull jediriddare. Han tränar Anakin SkyWalker till jediriddare, innan han förvandlas till Darth Vader. Kenobi har även undervisat Luke Skywalker.
