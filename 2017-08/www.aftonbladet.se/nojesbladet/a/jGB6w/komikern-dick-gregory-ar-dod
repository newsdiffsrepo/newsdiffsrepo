Komikern Dick Gregory är död
JAKOB MEIJER

Dick Gregory, som tidigare i månaden blev inlagd på sjukhus, dog på lördagen i Washington, skriver hans familj på Facebook.

Gregory blev känd som en av de första svarta komiker att uppträda på klubbar där publiken till största delen var vit. Hans stora genombrott fick han 1960 när han bjöds in av Hugh Hefner till att uppträda på Playboy Lounge i Chicago, skriver Variety.

Dick Gregory var inte bara en uppskattad komiker, utan kämpade hela sitt liv för att stärka de svartas rättigheter. Han arbetade bland annat under en tid med Martin Luther King Jr, och han var en motståndare till Vietnamkriget och Apartheidregimen i Sydafrika.

Komikern sörjs nu av sina vänner och kollegor i Hollywood.

”Dick Gregory levde ett fantastiskt och revolutionerande liv. Han var banbrytande för komikerscenen och han kämpade för rättvisan”, twittrar artisten John Legend.

Missy Elliott skriver på Twitter:”Vila i frid, legend. Du har gjort avtryck på så många och gett så många visdomsord. Ditt arv kommer att leva vidare”.

Det är ännu oklart vad som är dödsorsaken. Gregorys son Christian Gregory meddelade på Facebook tidigare i månaden att hans pappa blivit inlagd på sjukhus på grund av sjukdom. Några dagar senare ska han ha blivit utskriven. Men efter att han inte blivit bättre lades han in igen för en vecka sedan.

Komikern stod på scenen in i det sista. En av hans sista föreställningar gjorde han i början av augusti, bara några dagar före insjuknandet.

Dick Gregory lämnar efter sig fru och tio barn.

Han blev 84 år.
