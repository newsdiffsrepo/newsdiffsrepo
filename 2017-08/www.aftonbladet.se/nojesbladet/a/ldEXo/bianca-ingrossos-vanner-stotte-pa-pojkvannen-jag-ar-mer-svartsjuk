Bianca Ingrossos vänner stötte på pojkvännen: ”Jag är mer svartsjuk”
JAKOB MEIJER

I februari, bara dagar innan inspelningen av ”Wahlgrens värld” skulle starta, gjorde Bianca Ingrosso och Philippe Cohen slut.

– Jag var ett nervvrak i en vecka. Jag kunde inte äta och jag kunde knappt dricka vatten. Jag låg bara och grät, säger Bianca Ingrosso i en intervju med Nöjesbladet.

Men allt eftersom tiden gick märkte de att de saknade varandra och i slutet av juni avslöjade tv-stjärnan att de är ett par igen.

I en videoblogg, där Bianca Ingrosso svarar på fansens frågor, berättar hon att hon inte är svartsjuk av sig.

– Philippe har inte gett mig några anledningar till att vara svartsjuk. Jag har aldrig varit nojig när en tjej raggat på honom på krogen. Jag har nog mer blivit lite tänd på det och gillar att kolla på, säger hon.

Det verkar dock finnas en gräns, även för Bianca Ingrosso. När paret inte var tillsammans tog vänner till Ingrosso kontakt med förre pojkvännen, vilket hon inte uppskattade.

– Jag är fortfarande inte svartsjuk, eller jo, jag är nog lite mer svartsjuk, säger Bianca Ingrosso och fortsätter:

– Det var vissa tjejer som hörde av sig till Philippe under den här tiden, och som jag är bekant med. Han är ju min liksom, jag vill inte att någon annan ska tro att han är din.

Att hon är mer svartsjuk i dag än tidigare ska dock inte vara ett problem.

– Jag är inte svartsjuk om han går ut. Om vi går ut på krogen och någon raggar på honom så vet jag att han inte raggar tillbaka.
