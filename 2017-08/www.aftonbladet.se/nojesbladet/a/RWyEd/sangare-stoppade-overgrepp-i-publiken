Sångare stoppade övergrepp i publiken
MATHILDE ALBINSSON

Metalbandet Architects spelade på en festival i Biddinghuizen, Nederländerna, på fredags​​kvällen när Sam Carter plötsligt la märke till hur en kvinna i publiken utsattes för ett sexuellt övergrepp.

– Jag såg en tjej, en kvinna, som crowdsurfade och jag tänker inte peka ut den som gjorde det, men jag såg att du tog henne på brösten. Jag såg det. Det är jävligt motbjudande och det finns ingen plats för sån skit här, sa han från scenen.

Crowdsurfing innebär att en person lyfts upp och skickas runt på publikens uppsträckta händer. Sam Carter höll ett tal från scenen, där han visade djup avsky mot det inträffade.

– Det är inte din förbannade kropp och du tar inte tag i någon. Inte på min jävla show, sa han vidare i talet från scenen.

Avslutningsvis uppmanade han alla som planerade fler angrepp den kvällen att lämna konsertområdet.

– Låt det här vara en säker plats för alla, sa han.

Den holländska radiokanalen NPO 3FM publicerade talet på Twitter i efterhand. Klippet blev snabbt viralt.

Såväl fans som icke-anhängare till bandet har anslutit till den stora hyllningskör som hörs världen över sedan talet publicerades på sociala medier.

”Tack för att du säger något, det gör mig så glad att se att folk pratar om de här problemen i stället för att ignorera dem”, skriver en på Twitter.

”Jag har ingen aning om vem du är, men jag kan nu berätta att jag älskar dig och att du har ett nytt ’mamma-fan’ i Portland, Oregon”, skriver en annan.

”Tack så mycket, att se detta fick mig att gråta. Att veta att det finns musiker som ser den här skiten och pekar ut det ger mig sådant hopp”, menar en tredje.
