Leijnegard och Klüft: ”Vi gick i parterapi”
TORBJÖRN EK

Micke Leijnegard, 53, och Carolina Klüft, 34, tog till terapi för att kunna fungera ihop som programledare.

Det berättade duon när SVT presenterade höstens tv-satsningar på tv-huset i Stockholm.

– Vi har till och med gått i parterapi för att hitta varandra, säger Carolina Klüft.

– Jag sa till projektledaren att jag skulle vilja utmana mig själv lite, testa om det gick att göra något mer med rollen som programledare, som ju är världens konstigaste jobb egentligen, säger Micke Leijnegard.

När man strukit programledarcoach från förslagslistan var det någon som nämnde terapi.

– Varför inte, tänkte jag och sen började vi spinna vidare. Varför inte parterapi eftersom vi ska jobba ihop och funka i bild. Man ser ju tyvärr ganska ofta att två programledare inte synkar utan bara gör sin grej bredvid varandra, säger Leijnegard.

Men vad sa terapeuten då?

– Vi fick gå på djupet och lära känna varandra så att man får förtroende för varandra. Och man vet lite varandras bakgrund, vad jag utmana av, vad är mina rädslor vad är Mickes rädslor, säger Klüft.

Och båda beskriver resultatet som ”totalsuccé”.

– Sen vet jag inte om det syns, det får ju tittarna bedöma. Men det var häftigt. Jag skulle rekommendera alla programledarpar att göra det, säger Leijnegard.

På lördag kan alla tv-tittare själva avgöra om metoden fungerade. Då är det premiär för ”Duellen” i SVT1, där Klüft och Leijnegard guidar ett antal lag i studion genom dueller i stil med dragkampen mellan Sveriges starkaste man och tio barn och vem som kan hugga ner tio träd snabbast, en skogsmaskin eller tio skogshuggare.
