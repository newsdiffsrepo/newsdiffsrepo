Magikerns hund störtade nio meter – överlevde mirakulöst
MATHILDE ALBINSSON

Trollkarlen Dynamos hund Bunty har överlevt ett nio meter högt fall.

Dynamo, som egentligen heter Steven Frayne, blev bestört när han fann sitt husdjur på gatan i plågor.

”Det var en fruktansvärd olycka. Dynamo var ute och Kelly (Steven Fraynes fru, reds. anm), som var hemma med hunden inomhus, stack ut en kort stund. Plötsligt hoppade Bunty med huvudet före ut genom ett öppet sovrumsfönster och kraschade mot trottoaren nedanför, gnällandes”, säger ett vittne till Mirror.

Dynamo tog kontakt med superveterinären Noel Fitzpatrick, som han sett utföra svåra operationer med imponerande resultat på tv. Dynamo drog i några trådar i sitt showbiz-kontaktnät och fick på så vis hjälp av tv-stjärnan.

Dödshoppet inträffade för några månader sedan och Noel Fitzpatrick har vårdat Bunty sedan dess. Men nu är hon pigg och kry och har fått komma hem till husse och matte igen.

Slutet gott, allting gott, alltså.

Men vad som fick newfoundlandhunden att hoppa rakt ut genom det öppna sovrumsfönstret på tredje våningen är oklart. Kanske kände sig Bunty inspirerad av sin husses magiska krafter.
