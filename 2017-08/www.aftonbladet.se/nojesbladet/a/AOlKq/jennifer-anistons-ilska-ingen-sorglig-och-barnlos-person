Jennifer Anistons ilska: ”Ingen sorglig och barnlös person”
MATHILDE ALBINSSON

Jennifer Aniston, 48, är en av Hollywoods bäst betalda skådespelare.

Men en fråga som ofta återkommer handlar inte om karriären, utan om privatlivet – och när hon tänker skaffa barn.

Och skådespelaren är innerligt trött på den frågan.

– Det känns inte som att det blir bättre med tiden. Jag tror att problemet är att tidningarna och skvallerspalterna stoppar alla människokroppar i kategorier. Antingen hånas man för att man är tjock  eller för att det är något annat fel med ens kropp. Eller så hånas man för att man inte har fått barn. Jag har jobbat alldeles för hårt i min karriär för att bli förminskad till en sorglig, barnlös person, säger hon i en intervju med Vouge enligt Sajten X17.

Jennifer Aniston är gift med Justin Theroux, 46, sedan 2015. Hon har tidigare varit tillsammans med Brad Pitt, 53, under flera års tid. Hennes förhållanden har ofta skapat många rubriker. I intervjun berättar stjärnan att hon aldrig vänjer sig vid att folk intresserar sig för hennes privatliv.

– Det är en väldigt konstig besatthet folk har. Jag förstår inte varför man ska ta kända människor, som bara finns där för att underhålla dig, slita dem i stycken och mobba dem? säger hon och fortsätter:

– Jag vill inte få fler frågor om jag är gravid eller inte. Folk har ingen aning om vad som pågår i mitt privatliv och varför något händer eller inte händer.
