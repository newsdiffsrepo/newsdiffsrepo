Jessica Almenäs hemliga knep inför förlossningen
JAKOB MEIJER

Det är drygt tre veckor sedan Jessica Almenäs födde sitt tredje barn, sonen Sam Erik Nicolai Almenäs-Fahlgren.

På sin blogg berättar hon nu om förlossningen. Tv-profilen gick över tiden och när väntan var snudd på olidlig fick hon ett Facebookmeddelande av en tjej hon inte känner.

”Hon jobbade i vården och hade jobbat på en förlossningsklinik i Stockholm tidigare. Där hade hon fått ett recept på en ’hemlig igångsättningsdryck’ av några barnmorskor som jobbade där. Hon hade testat den själv och gett receptet till 14 personer. För nästan alla hade förlossningen satt igång inom 12 timmar”, skriver Almenäs.

Hon och sambon Patrik Fahlgren bestämde sig för att testa så vid tiotiden på kvällen drog paret till Ica och ett apotek för att inhandla ingredienserna.

”Jag drack drycken (som inte smakade särskilt bra) och kände mig mest lite varm och konstig efteråt. Inte dålig i magen som jag hade blivit varnad för att jag kanske kunde bli, men lite smått illamående.”

Tv-profilen skriver inte vad drycken innehöll. Men oavsett vad det var verkar det ha hjälpt. Bara några timmar senare startade värkarna, och när paret kom till förlossningen gick vattnet.

Klockan sju på morgonen kom så äntligen Jessica Almenäs efterlängtade bebis.

”Han var så perfekt när han kom ut, inte sådär skrynklig och hoptryckt och rödflammig som många bebisar är.”
