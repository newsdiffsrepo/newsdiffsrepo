Här anländer Carola till spelningen – på vattenskoter
MATHILDE ALBINSSON

Carola Häggkvist var ett av dragplåstren under hbtq-välgörenhetsorganisationen Regnbågsfondens insamlingskväll på restaurang Mälarpaviljongen i Stockholm.

Restaurangen, som ligger precis intill Mälarens vatten på Kungsholmen i Stockholm, var fullsatt. En 75 meter lång kö ringlade sig framför dörrarna, rapporterar Nöjesbladets Torbjörn Ek som fanns på plats under kvällen.

Insläppet stängde en timme innan Carola skulle kliva på scenen.

Och så kom hon. Men inte landsvägen. Plötslig uppenbarade schlagerdrottningen sig lång ute på vattnet – på en vattenskoter. Fordonet kryssade havet fram medan vattnet yrde kring stjärnans höga klackar.

Hon viftade med en stor flagga och vinkade åt publiken – som svarade med jubel och applåder. Väl på bryggan tog pojkvännen Jimmy emot henne med kyssar och öppen famn.

Sedan tog hon sikte på scenen, greppade mikrofonen och drog igång Eurovision-låten ”Evighet”.

Hon sjöng även ”Främling”, ”Somewhere over the rainbow” och ”What a wonderful world”, bland andra.

– Det är så fantastiskt när man får känna kärlek och ömsesidig respekt. Sann kärlek gör oss fria och modiga, det som är äkta och sant det ska bestå, sa hon från scenen.

En bit in i spelningen presenterade hon Jonas Gardell, som i sin tur berättade om Regnbågsfondens arbete. För tillfället samlar fonden in pengar för att kunna erbjuda ekonomiskt stöd till de hbtq-personer som flytt från Tjetjenien. Regnbågsfonden har även bidragit till den första hbtq-organisationen i Irak någonsin.

Carola och musikerna gjorde spelningen pro bono. I stället swishade hon bidrag till fonden för glatta livet flera gånger från scenen och uppmanade publiken att följa hennes exempel.

– I dag är jag extra dyr, varje låt kostar nog... Vad ska vi säga? Minst en hundring, va? Så swisha så mycket ni kan till Regnbågsfonden, sa hon.
