Klirr i kassan för pensionärer och studenter
TT-AFTONBLADET

Pensionärer och studenter får lite mer att röra sig med nästa år tack vare att prisbasbeloppen höjs.



– De höjda prisbasbeloppen innebär att runt 700 000 pensionärer och över 400 000 studenter får lite mer i plånboken varje månad, säger Arturo Arques, privatekonom på Swedbank, i ett pressmeddelande.

Garantipensionen höjs till exempel med mellan 110 och 130 kronor per månad. Och studiemedlen höjs med 158 kronor per fyraveckorsperiod.

Prisbasbeloppet höjs nästa år med 700 kronor till 45 500 kronor. Det ligger till grund för garantipension, studiemedel, sjuk- och föräldrapenning.

Även det förhöjda prisbasbeloppet höjs. Det stiger med 800 kronor till 46 500 kronor. Det används för att räkna ut tilläggspension.

De föreslagna förändringarna av prisbasbeloppen fastställs av regeringen i höst.
