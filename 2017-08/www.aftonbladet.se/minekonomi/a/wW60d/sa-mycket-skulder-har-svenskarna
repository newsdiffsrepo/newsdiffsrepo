Så mycket skulder har svenskarna
SANDRA KJELLSTRÖM

8 000 kronor, så mycket har den genomsnittlige svensken i skulder hos Kronofogden. Var tionde svensk har någon gång tagit ett kreditlån för att ha råd med semesterlyxen, enligt Aftonbladet/Inizio.

Totalt har invånarna över 66 miljarder i skulder, visar en ny sammanställning som kreditupplysningsföretaget Syna har gjort.

– Det är alltid en tragedi för den personen som hamnar i en skuldfälla och hos Kronofogden, för det innebär stora konsekvenser. Det är också så att den som inte har fått betalt har en stor kostnad för att den här personen inte har kunnat eller velat betala. För ett litet företag kan det givetvis få stora konsekvenser om kunder inte betalar, säger Harald Stjerna, delägare till Syna.

Allra flest skulder har de som bor i storstadsregionerna. I Stockholms län har invånarna skulderna på över 16 miljarder och i Västra Götaland elva miljarder.

– Dels kan man tänka sig att det hänger ihop med att boendekostnaderna är högre och dels med åldersfördelningen. Mindre orter på landsbygden har ofta en äldre befolkning som inte heller är lika skuldsatt som yngre människor, säger Harald Stjerna.

Han säger också att ett fåtal personer har höga skulder som gör att snittet höjs.

En sådan grupp som kreditupplysningsföretaget ofta kommer i kontakt med är bilmålvakter. Det är personer som registreras som ägare till ett fordon i stället för fordonets riktige ägare.

Genom att använda en bilmålvakt slipper personen betalningsansvar för skatter och avgifter, eftersom bilmålvakten är betalningsskyldig.

– Bilmålvakterna är extrema. De har satt det i system att fortsätta skuldsätta sig. Då ser vi att de här personerna har skulder och jättemånga betalningsanmärkningar, men fortsätter att skuldsätta sig systematiskt, säger Harald Stjerna.

Skatteskulderna är de största hos Kronofogden. De vanligaste skulderna till staten är obetalda tv- och fordonsavgifter och återbetalning av studiestöd, enligt Johan Krantz, analytiker på Kronofogden. Det handlar också om alltifrån banklån till andra obetalda räkningar.

För att minska skuldberget och undvika att fler hamnar hos Kronofogden menar Johan Krantz att det är viktigt att nå ut med information till både unga och äldre om privatekonomi och skulder.

– Jag tror att man kan jobba mycket med sådana åtgärder. Sedan är det viktigt att att fortsätta ha en bra kreditupplysning på den kreditmarknad som vi har nu, så att man inte bara lånar ut pengar till folk som fortsätter att skuldsätta sig, säger han.

Men du som låntagare har det största ansvaret.

– I grunden måste du alltid vara försiktig med att skuldsätta dig och bara begreppet konsumtionslån är oroväckande. Till konsumtion ska du inte låna pengar, utan du ska låna pengar till saker som har ett större och mer bestående värde, säger Jens Magnusson, privatekonom på SEB.

Om du ändå tar ett konsumtionslån är det viktigt att se över vilka villkor som gäller och fundera över om du faktiskt kommer att kunna betala tillbaka pengarna.

– Du måste känna dig trygg med din återbetalningsförmåga och att du kan betala tillbaka. Det gäller att du vet varför du kommer att ha pengar sedan om du inte har det nu, säger Jens Magnusson.
