Postnord pressas av Kinapaket
STEFAN HESSERUD PERSSON

Vi handlar på nätet som aldrig förr, och det nya favoritlandet heter Kina. De senaste två åren har Postnord sett en enorm ökning av paketleveranser därifrån.

– Det har skett en explosion när det gäller e-handeln från Kina. Tidigare handlade det mycket om småelektronik, cykeltillbehör och liknande, men sedan Wish (shoppingtjänst som levererar från Kina) slagit igenom bland framför allt unga kvinnor handlas det också allt mer kläder, säger Arne Andersson, e-handelsexpert på Postnord.

Under jul månad i år hanterade Postnord 60 procent fler paket från Kina jämfört med samma månad förra året. Arne Andersson talar om jultrafik – mitt i sommaren.

– Under juli och augusti har vi haft lika många paket som under julen för två år sedan. Det handlar om fruktansvärda ökningar, säger han.

Paketen flygs med reguljärflyg till Postnords Arlandaterminal. Enligt SVT Nyheter hanterar man där i snitt 100 000 paket från utlandet varje dag.

Den jättelika ökningen sätter Postnord under press.

– Vi är överraskade av den här ketchupeffekten. En paketterminal sätter man inte upp över en natt och de är dimensionerade för ett visst antal paket. Det gör att det ofta kan dröja någon dag extra för de här paketen att komma ut, säger Arne Andersson.

Det behöver inte vara något problem eftersom leveranstiden på paket från Kina ofta räknas i veckor, säger han. Men det stora inflödet kan även sinka övriga leveranser.

– I dagsläget gör det egentligen inte det, men det kan bli förseningar med någon dag om det här får jättestor påverkan. Volymerna är svåra att prognostisera – vi vet inte i förväg hur många paket som ska komma in. Det finns inget ”track and trace”-system på kinesiska paket, och vi får heller inga prognoser därifrån, säger Arne Andersson.

En stor anledning till Kinas popularitet som shoppingland är det låga priset. Teknikprylar och kläder kan köpas för några tior av de kinesiska e-handelsgiganterna, och frakten är många gånger gratis.

Förklaringen är att kinesiska paketleveranser subventioneras, på grund av bestämmelser i det internationella postsystemet från 1800-talet. På den tiden var Kina ett utvecklingsland som genom subventioner behövde hjälp med att få igång sin postverksamhet.

En dålig affär för Postnord idag, erkänner Arne Andersson.

– Det pressar oss ekonomiskt, även om jag inte vill vara tydligare än så. Men det är ingen fördel för oss.

Kommer ni tvingas höja svenska porton på grund av det här?

– Nej, det kommer vi inte att göra, säger Arne Andersson.

I framtiden kan det däremot bli dyrare att handla från Kina, eftersom priset som den kinesiska posten betalar till den svenska för att dela ut kinesiska paket successivt kommer att höjas de kommande åren.

Postnord räknar ändå med att e-handeln totalt sett kommer att växa med 15–20 procent de närmsta åren. Fler ombud och flexiblare leveranser är några sätt de försöker hantera utveckligen på.

– Vi får fler och fler ombud på fler alternativa platser. Vi jobbar också med tillfälliga popupombud vid peaktillfällen som exempelvis julen, säger Arne Andersson.
