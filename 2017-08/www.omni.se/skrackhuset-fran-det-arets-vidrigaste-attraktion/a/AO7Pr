Skräckhuset från "Det" – årets vidrigaste attraktion?


Anna Flemmert


Den 13 september går nya versionen av Stephen Kings skräckklassiker ”Det” upp på biograferna med Bill Skarsgård i rollen som den fruktansvärda clownen Pennywise. Inför premiären har en kopia av skräckhuset från filmen byggts upp i Los Angeles – och det kan vara den läskigaste attraktionen i världen just nu, skriver Allt om resor.

Inträdet till "The It Experience" är gratis, men enligt Forbes släpps inga barn under 18 år in och personer med hälsoproblem avråds då besöket sker på egen risk.

Vid entrén kan besökarna välja ingång "Scary" eller "Very scary". De guidas sedan runt i tvåvåningkåken, som ser precis ut som "Dets" hem – och där skrämmer utklädda människor skiten ur dem.

Enligt Allt om resor var huset först tänkt som en tillfällig PR-grej men det har blivit så populärt att det nu finns planer på att låta det bli permanent.
