Utvisas trots bra jobb: ”Svårt att acceptera”

Annakaisa Suni

Mahran Ahmed kom till Sverige från Sudan i slutet av 1990-talet sedan hans mor fått en ambassadtjänst i Stockholm. Han känner sig som hemma i staden och talar perfekt svenska.

Efter en magisterexamen i förnybar energi i England beslutade han att återvända till Sverige och fick jobb som marknadsansvarig på industriföretaget DST.

Efter två år nekade Migrationsverket dock Mahran Ahmed förlängt arbetstillstånd och beslutade att utvisa honom. Anledningen var en försäkringsmiss från arbetsgivaren, som SvD tidigare skrivit i granskningen av kompetensutvisningarna. Under de fem första månaderna av hans anställning betalade arbetsgivaren DST varken pension eller sjukförsäkring, men felet rättades till senare.

Han överklagade till Migrationsdomstolen. På tisdagen kom beslutet: domstolen går på Migrationsverkets linje och säger nej till förlängt arbetstillstånd. Mahran Ahmed utvisas till Sudan.

– Det känns väldigt svårt att acceptera. Jag känner mig som hemma i Stockholm och jag gör mitt till samhället, säger Mahran Ahmed efter att ha tagit del av beslutet.

Situationen är extra svår därför att hans mor blev sjuk i juli och är inlagd på sjukhus i Stockholm. Mahran Ahmed har en 16-årig syster som bor i Stockholm och under mammans sjukdom har han tagit hand om systern.

– Min frånvaro från Sverige kommer att påverka hela familjen tungt.

Utvisningarna av högutbildad arbetskraft fortsätter trots att ansvarig minister Heléne Fritzon (S) vill stoppa dem och Migrationsverkets generaldirektör Mikael Ribbenvik är kritisk till sin egen myndighets ”nitiska kontroll”.

Två domar från Migrationsöverdomstolen 2015 ligger bakom Migrationsverkets hårda linje, berättar Fredrik Bergman, chefsjurist på Centrum för rättvisa. Myndigheten har skärpt villkoren så att även små missar i lön, försäkringar eller semester leder till att arbetstillståndet inte förlängs trots att misstagen rättats till.

I slutet av september kommer dock en ny vägledande dom från Migrationsöverdomstolen. Domstolen prövar om konsekvenserna av de små missarna blir för stora för de drabbade arbetskraftsinvandrarna.

Om linjen ändras innebär det omedelbart stopp för kompetensutvisningar.

– Men även om det blir nya riktlinjer kommer hundratals personer fram tills dess bli utvisade helt i onödan, säger Fredrik Bergman.

En linjeändring skulle sannolikt inte hjälpa Mahran Ahmed, som redan fått beslut från Migrationsdomstolen. Han överväger att överklaga vidare till Migrationsöverdomstolen, men det är endast vissa fall som beviljas prövningstillstånd.

De som ännu inte fått beslut från Migrationsdomstolen kunde däremot få arbeta kvar i Sverige.

Arbetsgivaren DST är mån om att ha kvar Mahran Ahmed som talar både svenska och arabiska och har ingenjörsexamen. De överväger nu att starta en filial i Afrika där Mahran Ahmed kunde arbeta.

– Vi är helt fokuserade på att behålla honom. Om det inte blir i Sverige blir det någon annanstans, säger hans chef Magnus Andrae på DST.
