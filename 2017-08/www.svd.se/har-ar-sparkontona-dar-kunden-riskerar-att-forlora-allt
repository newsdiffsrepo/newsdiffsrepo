Här är sparkontona där kunden riskerar förlora allt

Emmylou Tuvhag

När storbankerna erbjuder noll procent ränta på sina sparkonton kan inlåningsföretagens alternativ med räntor på uppemot 6–7 procent framstå som lockande för många konsumenter.

Men kontona saknar insättningsgaranti och står utanför Finansinspektionens tillsyn. De är enbart registrerade hos myndigheten.

– Det är en väldig skillnad på sparkonton hos traditionella banker och på vad inlåningsföretagen erbjuder. Att sätta in pengar på ett konto utan insättningsgaranti kan innebära stora risker och att man egentligen lånar ut pengar till ett företag helt utan garantier, säger Kicki Westerståhl, chef över Konsumenternas bank- och finansbyrå.

Hon är kritisk till att jämförelsesajter låter inlåningsföretagens konton vara med i samma jämförelser som traditionella sparkonton. Skillnaden mellan de två är så stora att inlåningsföretagen inte ens borde kalla sin produkt för sparkonto, anser Kicki Westerståhl.

– Ett bättre begrepp är inlåningskonto. Ord har betydelse, och att tala om sparande ger känslan att jag lägger undan pengar åt mig själv, och jag får tillbaka kapitalet. Här finns inte den tryggheten.

Bakom kontona står bolag såsom 24Money, 4Spar, Upplands Spar och Via Spar. Totalt finns det 22 bolag som enligt Finansinspektionen har inlåning som sin främsta verksamhet.

I samband med en registrering som inlåningsföretag gör Finansinspektionen bland annat en kontroll av att bolagen har tillräckligt med eget kapital, och att de kommer att informera sina blivande kunder om att insatta medel inte omfattas av insättningsgarantin.

Men kraven på kapital och rapportering är betydligt lägre än för banker. Finansinspektionen bedriver ingen övervakning och ingriper heller inte mot ekonomiskt osund verksamhet.

Om ett inlåningsföretag får ekonomiska problem och stoppar utbetalningar av medel, är kundernas enda räddning ofta att vända sig till Kronofogdemyndigheten och begära ett betalningsföreläggande, enligt Kicki Westerståhl. Men inte heller det ger nödvändigtvis resultat.

– Det handlar om att inlåningsföretaget ska fullfölja avtalet och då kan man som kund få hjälp av Kronofogden, men om många kunder gör samma sak kommer företaget antagligen inte kunna fullfölja sina åtaganden, säger hon.

Att det i nuläget är lätt för kunderna att underskatta risken med att sätta in pengar på konton utan insättningsgaranti, anser även Maria Landeborn, sparekonom på Skandia.

– Det finns en riska att du förlorar hela det insatta kapitalet. Om det är värt att ta den risken är svårt att bedöma som privatperson, för bland dessa bolag finns både de med bättre och sämre förutsättningar, säger Maria Landeborn.

Hon jämför inlåningsföretagens konton med en lottsedel och avråder från att placera pengar på kontona – om man inte är beredd att riskera hela kapitalet.

– Är man villig att ta en hög risk är det smartare att spara långsiktigt i aktier och fonder. På lång sikt har de en motsvarande avkastning på 6–7 procent, men utan att konsumenten riskera att förlora alla pengar.
