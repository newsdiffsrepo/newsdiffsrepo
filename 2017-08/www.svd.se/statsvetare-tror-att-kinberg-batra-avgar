Kinberg Batras attack: ”Självskadebeteende”

TT

I går kväll kom hon fram till slutsatsen att det inte längre finns förutsättningar att leda partiet. Hon ser ingen möjlighet att bedriva det förnyelsearbete av politiken som hon anser är nödvändigt.

– Det är för många moderater som nu ägnar sig åt vad som bara kan beskrivas som självskadebeteende. Som i stället för att tala om vår politik, talar illa om både den och varandra, säger Kinberg Batra.

– .Jag tål kritik, det är mitt jobb, men jag tror inte att de väljare som tvivlar på Moderaterna nu blir särskilt imponerade av oss i detta läge.

Anna Kinberg Batra har uppmanat valberedningen att kalla till en extrastämma, så att en ny partiledare kan väljas. Partistyrelsen möts under dagen och ska bland annat ta ställning till om partiledarvalet ska ske på den arbetsstämma som redan är utlyst till den 12–15 oktober eller om en extrastämma ska sammankallas ett annat datum.

– Det här betyder inte att Moderaternas problem är över, säger Anna Kinberg Batra.

– Det kräver nu att vi alla sluter upp och stödjer den som nu kommer att efterträda mig efter stämman.

I går gav länsförbund efter länsförbund besked om att de vill ha en ny partiledare. Elva av de 22 länsförbunden samt ungdomsförbundet Muf har krävt hennes avgång. Så sent som i onsdags, när kraven på avgång började höras allt mer högljutt, upprepade Anna Kinberg Batra flera gånger bestämt att hon tänkte stanna kvar över riksdagsvalet.

– Jag är stolt över förtroendet jag fick att vara partiledare, att få vara Moderaterna första kvinna som partiordförande. Jag hoppas att min dotter får uppleva under sin livstid att en kvinna kan bli statsminister i Sverige, säger hon.

Hon tackar dem som stött henne och sina partiledarkollegor i Alliansen.

– Att ha tre vänner som förstår hur det är att vara partiledare i vått och torrt är dessutom viktigt och roligt. Jag kommer att sakna vår gemenskap som personer, men jag hoppas att den mellan våra partier fortsätter att utgöra grunden för nästa regering, säger hon.

Kinberg Batra får frågan om hon ångrar att hon öppnade dörren för SD.

– Det var rätt. Jag ångrar ingenting. Det är lätt att vara efterklok, säger hon.

– Att ta tag i besvärliga frågor betyder också att ta sina smällar. Men jag ångrar absolut inte mina ställningstaganden.

Moderatledaren pekar på hur hon förnyat partiets politik.

– När andra legat i hängmattan den här sommaren har vi presenterat två jobbreformer, säger hon.

Anna Kinberg Batra kommer att leda partiet fram tills en ny partiledare är utsedd. Hon kommer att gå till jobbet varje dag, men det är oklart hur mycket hon kommer att synas offentligt.

Enligt presschefen Linda Norberg förändrar Kinberg Batras avgång ingenting vad gäller Alliansens hot om att väcka misstroendeförklaring mot försvarsminister Peter Hultqvist (S). En process som troligen inleds när riksdagen öppnar i mitten av september.

Inte heller Liberalernas ledare Jan Björklund anser att Moderaternas partiledarbyte förändrar någonting.

– Jag kan inte se att det som har hänt i dag föranleder någon ny bedömning, säger Björklund.
