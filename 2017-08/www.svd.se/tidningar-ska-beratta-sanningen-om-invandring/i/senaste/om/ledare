Ivar Arpi:
Tidningar ska berätta sanningen om invandring

Ivar Arpi

Tidningarna far med osanning om invandringen. Om att den är dålig för Sverige. Ungefär så kan man sammanfatta en ny rapport där medieforskaren Jesper Strömbäck granskat huruvida rikstäckande tidningar – DN, SvD, Expressen och Aftonbladet – nyhetsrapportering om invandring är negativ eller positiv.

Strömbäck slår inledningsvis fast att det ingår i medielogiken att fokusera på negativa aspekter. Då finns det två sätt att göra en relevant studie om nyhetsrapporteringen om invandring. Det ena är att jämföra med andra bevakningsområden och se om rapporteringen om invandring skiljer ut sig på något sätt. Det andra är att granska rapporteringen och se om den är sanningsenlig. Inget av detta lyckas Strömbäck göra. Tvärtom slår han fast att någon jämförelse mellan nyheterna och verkligheten inte är möjlig. Ändå kan han inte avhålla sig från att lägga till att ”det empiriska stödet för de positiva gestaltningarna är större eller mer entydigt än för de negativa gestaltningarna”. Och på ett annat ställe slår man fast att tidningarna ”ger en mer negativ bild av invandring och dess påverkan på Sverige än vad som är befogat utifrån den forskning och officiella statistik som finns om hur invandring påverkar Sverige”. Men det avsnitt där man jämför nyhetsrapporteringen med verkligheten är så rumphugget att en sådan slutsats knappast kan dras.

Det vanligaste negativa inslaget tidningarna har skrivit om är att ”invandring försvagar social sammanhållning”, menar rapporten. Hur har man mätt det? Jo, om en artikel tar upp att ”invandring bidrar till ökad segregation mellan grupper” har den gjort sig skyldig till det. Men per definition leder invandring till ökad segregation mellan grupper, om inte invandringen fördelar sig helt jämnt över landet och invandrarna integrerar sig omedelbart. Kategorin rapporten använder är så bred att det är förvånande att inte mycket mer nyhetsrapportering kodats som negativ.

Rapportens tidsavgränsning, mellan 1 januari 2010 och 30 juni 2015, är också märklig. Hade man dragit ut tidslinjen från mitten av 2015 till i dag hade antalet negativa artiklar förmodligen varit fler, på grund av flyktingkrisen och dess följder. Vad skulle ett sådant resultat ha sagt? Att medierna blev mer obalanserade? Eller att de negativa följderna helt enkelt tilltog? Den kvantitativa metod som Strömbäck återkommande använder hade inte kunnat svara på den frågan.

Frågan är om vi i media sköter vår uppgift om att rapportera sanningsenligt om invandring. Strömbäck driver tesen att kritiken mot mediernas rapportering om invandring är grundlös. Journalisterna Lasse Granestrand, Björn Häger, Anna Hedenmo och Sakine Madon – för att nämna några – har dock visat att det visst finns fog för att man har undvikt att skriva om negativa saker kopplade till invandringen. Till exempel har man undvikit att rapportera om hedersförtryck av rädsla för att spä på främlingsfientlighet eller gynna SD. Det vore olyckligt om Strömbäcks rapport bidrar till att tidningar nu kommer att tveka mer inför att rapportera om den sortens negativa följder av invandring.

Det intressanta är inte om det går att koda mediers rapportering om invandring som positivt eller negativt, utan om det som påstås är sant eller falskt. Kostar invandringen mer än den smakar, eller är det tvärtom? Påverkas tilliten i samhället av invandringen? Om svaren visar sig vara negativa och tidningarna skriver om det betyder det inte att medierna missköter sig, utan faktiskt motsatsen. Det borde en medieforskare förstå.

Men nu kommer vi återigen diskutera hur invandringen beskrivs, i stället för vad som faktiskt stämmer. Det börjar bli tröttsamt.
