Trump: Se – de vill inte att folk ska lyssna på mig

Sandra Johansson

NEW YORK Phoenix demokratiska borgmästare Greg Stanton hade uppmanat Trump att skjuta på rallyt då händelserna i Charlottesville ännu ligger i luften.

President Trump har fått massiv kritik för att han inte tydligare och tidigare fördömde de våldsamma protesterna, från så kallade högerextrema alt-right-grupper, som ledde till tre personers död. Utanför tallokalen pågick protester och skyltarna visade bland annat överkryssade hakkors.

Trump ägnade lång tid åt att försvara sig och pekade på att han fördömt våldet, men han utelämnade för sin publik det kritiserade uttalanden där han spelade ner nynazisternas och Ku Klux Klans säregenhet och pratade om att våldet kom från ”många olika sidor”.

I ett tal på måndagen om Vita Husets strategi för Afghanistan pratade Trump om patriotism utan hat. I tisdagsnattens tal använde han liknande formuleringar såsom ”USA är ett lag”, men talet utvecklades mer och mer till ett ilsket försvarstal, snarare än en maning till enighet. Trump betonade också att han stödjer yttrandefriheten och att USA ska vara stolt över sin historia. Han sa det på ett sätt som öppnar för tolkningen att han stödjer högerextrema alt right-rörelsens motstånd mot att ta ner statyer över sydstatsgeneraler som kämpade för att bevara slaveriet.

Förutom Charlottesville var rallyt på flera sätt ett för Trump typiskt kampanjrally. Han pratade om muren mot Mexiko och om att göra det ännu svårare att invandra till USA. Han ägnade också en lång stund åt att häckla medier. Han sa till publiken att journalister är ”sjuka människor” och att de inte går att lita på.

– Se, nu stänger de av kamerorna. De vill inte att folket ska kunna lyssna på mig, sa Trump och pekade specifikt ut CNN, trots att CNN:s låg i livesändning hela talet.

Förutom Charlottesville fanns det gott om konflikter med koppling till Arizona. Inför talet spekulerades det i om Trump skulle gå till attack mot delstatens två senatorer Jeff Flake och John McCain. John McCain var en av tre republikaner som röstade ner senatens förslag på en ny hälsoreform, ”Trumpcare”, som skulle ersätta Obamacare – ett löfte som republikanerna gett i sju år.

– Obamacare är en katastrof. En röst! Vi saknade en röst, sa Trump upprepade gånger.

– Tänk på det, sju år!

Många undrade nog varför han inte hängde ut John McCain, men snart kom förklaringen:

– Alla säger, åh ditt tal var så bra igår mr President (måndagens tal) Ditt tal var så bra, snälla snälla mr President nämn inga namn. Så det gör jag inte. Men en röst!, sa han varpå alla vet att det är John McCain han syftar på.

Den republikanska senatorn Jeff Flake är uppe för omval nästa år. Han släppte nyligen en anti-Trump bok om hur de konservativa måste tillbaka till sin kärna. Nyligen twittrade Trump att Flake är ”giftig” och vek gällande gränsbevakning och brott.

– Ingen vill att jag ska prata om er andra senator heller, som är vek mot invandringen. Så nu när jag inte nämnt några namn, är alla glada.

Baserat på Trumps egna kommentarer tycks hans stab ha varit orolig för att Trump ytterligare ska piska upp stämningen efter Charlottesville. De tycks utan resultat försökt få Trump att inte gå efter egna senatorer eller ge Arizonas tidigare sheriff Joe Arpaio benådning. Arpaio är ökänd för sina förnedrande och hårda metoder mot invandrare och dömdes nyligen för att inte ha följt en domstolsorder mot etnisk diskriminering.

– Jag tror att att han kommer klara sig bara fint. Jag förutspår, jag gör det inte ikväll okej, för jag vill inte skapa kontroverser, men sheriffen kan känna sig säker.

Trump avslutade med att prata kort om vad som väntar framöver; en skattereform och en infrastruktursatsning.

– Ni ska få det största skattesänkningen i USA:s historia, sa Trump till den jublande publiken.

Efter rallyt använde polisen tårgas för att skingra arga folkmassor. Vid 06 svensk tid var ingen skadad.
