Johan Lindberg:
Läsare minns ”skumma kaffehaket”

Johan Lindberg

Snabbast med rätt lösning var Christian Åkerhielm som därför får min kommande bok ”Stockholm då och nu”. Nummer två var Måns Elander följd av Martin Stenlund, Hanna Andersson och Stefan R Grazia.

Det vackra huset på Nybrogatan 76 byggdes 1886. Tidigare i historien låg Tyskbagarbergen här. Två huslängor i den här änden av Nybrogatan finns med i min kommande bok ”Stockholm då och nu”, som ges ut den 2 oktober av Historiska Media. Inne i byggnaderna och på innergården finns Tyskbagarberget fortfarande synligt. SvD:s prenumeranter kan redan nu ”tjuvläsa” detta kapitel om Nybrogatan via länken här intill.

På nästa bild ser ni Nybrogatan år 1890 när Tyskbagarberget precis har besegrats. Nybrogatan bort mot Valhallavägen. Längst bort syns Svea artilleriregementes kasern på Valhallavägen som finns kvar än i dag:

Om ni tittar noga på bilden från 1890 ser ni tornet som fortfarande finns kvar på Nybrogatan 76:

Här följer läsarhistorier om platsen:

Martin Sjöberg: ”Jag flyttade till min lägenhet på Nybrogatan 76 i januari i år, tillsammans med mina barn och flickvän. Jag är uppväxt i huset bredvid, Nybrogatan 74 – min farfar har byggt det huset. Det känns bra att ha flyttat in i gamla kvarter. Jag har alltid tyckt att 76:an är det finaste på huset på Östermalm och när jag var liten trodde jag att prinsessor bodde där! Hoppas att Valhallavägen förvandlas till paradgata likt Karlavägen i framtiden, mycket mysigt kvarter men alltid varit lite off och i utkanten av Östermalm”.

Daniel Stolpe: ”Jag minns tydligt hur jag blev varse existensen av Tyskbagargatan. Jag bodde i mitten av 90-talet som student på Grev Turegatan, precis på andra sidan kvarteret där Tyskbagargatan börjar. Efter några månader skaffade jag sommarjobb som spärrvakt i tunnelbanan och i och med att SL såg till att alla hade nära till jobbet satt jag ibland vid station Stadion. När då en resenär kom fram och frågade om vägen till Tyskbagargatan tänkte jag först att nu har du kommit helt vilse, men när jag tog fram den katalog man hade för att söka efter allt tänkbart hittade jag till min förvåning gatan precis bredvid. Vid ett senare tillfälle fick jag även möjlighet att besöka en lägenhet belägen ovanpå det som är kvar av själva berget. Minns tyvärr inte adressen men man gick in i gårdshuset och tog sig upp ett försvarligt antal våningar (kanske fem?) och fortsatte sedan i "markplan" över gården mot ett gårdshus som måste vara beläget många meter över gatunivå. Så det var ledtråden om berget som fick mig på rätt spår”.

Anette S: ”Jag bor sedan 1997 på Tyskbagargatan 3 – ett vackert tegelhus strax runt hörnet från Nybrogatan och är allmänt intresserad av det gamla Stockholm. Jag är uppvuxen på Östermalm/Strandvägen 43 och tog studenten på Östra Real 1967. Numera går jag regelbundet med mina barnbarn, som bor på Löjtnantsgatan 14 från Tyskbagargatan 3 längs Nybrogatan över Valhallavägen och passerar då Nybrogatan 78. Det var faktiskt tack vare bild nr 2, där man skymtade det mindre tilltalande moderna huset intill, som jag blev klar över vilket hus det är som avses”.

Johan Högberg: ”Jag föddes på Allmänna BB (bakom Stadion) 1948 och bodde 1948-1971 på Valhallavägen 120, hörnet mot Nybrogatan mittemot nr 76. Minns hur min bäste kompis Jens (bodde lägenheten ovanpå vår) och jag åkte skidor i allén på Valhallavägen. Vi startade vid den blå kiosken vid 4:ans o 8:an hållplats i hörnet Valhallavägen/Sibyllegatan och åkte ända bort till den ngt modernare kiosken vid Valhallavägen/Sturegatan, fram o tillbaka. Med hemmagjorda nummerlappar på bröstet lekte vi att vi åkte Vasaloppet, måste varit i mitten av 50-talet. Jag vann alltid, kanske för att jag var två år äldre.... Minns hur min mamma handlade i mjölkaffären som låg i hörnet Valhallavägen / Grev Turegatan, dvs samma kvarter medans Jens manna handlade i mjölkaffären som låg på Nybrogatan på andra sidan Östermalmsgatan, dvs ETT helt kvarter bort!! Då passerade hon skomakaren på Nybrogatan nr 77, Konsumaffären på nr 70. Hur många gånger har man inte sett "Semestersabotören" som visades varje år på biografen Karla som låg nere på Nybrogatan vid korsningen Karlavägen. Kommer även ihåg att vi ofta spelade fotboll på Östra Reals skolgård och i hörnet Artillerigatan/Karlavägen köpte min pappa julgran varje år”.

Gabriella Sebardt: ”Det är fantastiskt fint att gå ned för Nybrogatan just från Valhallavägen i december då julbelysningen satts upp (den hänger mellan husen). Eftersom det är viss höjdskillnad – gatan sluttar ned mot Östermalmstorg och Nybroviken – så bildar belysningen som en egen gata i luften som försvinner bort mot horisonten”.

Philip Börjesson: ”Har bott i områdena däromkring i flera år och läst om Tyskbagarbergen dels i Strindbergs Röda rummet men också i Hjalmar Söderbergs flanerande huvudpersoner. Mina föräldrar bor granne med huset på bilden och därav igenkänningen med ledtrådar om tyska bagare och dylikt”.

Johan B: ”Det var en del av Östermalm som kändes lite off. Rellos gym, hela tiden förankrat i sent 70- tal tidigt 80-tal. Skumt kaffehak på hörnan där man knappt vågade sig in”.

Göran E: ”Jag bodde den första tiden i Stockholm (uppväxt i Malmö) i huset på hörnet Valhallavägen 102/Sturegatan 64, 1982 – 1991. Med barn födda 84-89 lockades vi så småningom ut till villastaden. Jag kommer ihåg att caféet var populärt bland många, inte minst byggjobbarna som pietetsfullt förvandlade vårt eftersatta hus utan hiss och riktiga badrum exempelvis till ett modernt men fortfarande i alla väsentliga stycken ett 1880-talspalats. Vindar inredde vi också och bodde därefter med 0:- i avgift och en bra slant på föreningens konto”.

Caroline Åkerhielm: ”Den övre delen av Nybrogatan har alltid varit rätt tråkig. Mest bostäder och få affärer. Nedanför Karlavägen är det en helt annan sak. I min barndom kändes det som Stockholms hjärta. Var ofta där med mina föräldrar. Östermalmshallen var en favoritplats. Det fanns också ett privat bibliotek där mina föräldrar lånade både böcker och ibland pussel. Som vuxen uppskattar jag fortfarande Östermalmshallen men framförallt börjar advent och julkänslorna när julbelysningen tänds ner mot Strandvägen. Den lyser upp i vintermörkret”.

Tom Friberg: ”Jag är Stockgolmsroad och har läst en del om Tyskbagarbergens omvandling. Det finns ju härliga teckningar därifrån som visar hur fattigt folk bosatt sig mellan bergskrevorna med möbler och allt. Påminner lite om de tältläger som finns här och där idag. Jag bodde vid Karlaplan under studietiden och promenerade dagligen till teknis. De flesta längs Valhallavägen är tidstypiska patricierhus. Lite roligt är att ett steg in på tvärgatorna finns fortfarande en del fattighus i rött tegel bevarade, säkert helrenoverade inuti nu. De tillkom som socialprojekt i slutet av 1800-talet med små lägenheter med vedspis där skötsamma arbetare kunde få bo mot löfte att inte inkvartera för många inhysingar i samma rum. Jag hade tekniskompisar som hyrde rum där på 60-talet och då var lägenheterna fortfarande minst sagt kyffiga”.

Sten Wennerström: ”Det tog ett tag innan jag såg teglet i fönsteromfattningen men var hjälpt av såväl träd som Valhallavägens gatubelysning. I huset som ligger i hörnet Nybrogatan, efter återvändsgatan hjälpte jag en gång en väninna att etablera sig i en våning i gatuplan. Vackert hus med hög byggkvalitet”.

Jan U: ”Om jag inte har helt fel så är bilden tagen utanför huset Nybrogatan 76 mot Valhallavägen. Det känns bekant eftersom jag har förmånen att bo i huset”.

Carl Wiklund: ”Har många storys från Nybrogatan då min mormor bodde på Nybrogatan och jag bodde stor del av min uppväxt på Östermalm. Kul minne som jag kan dela med mig av var att det tidigare på 90-talet fanns en hamburgerrestaurang på Nybrogatan längre ner vid Östermalmstorg som hette Clock. De hade en klocka som logga. Där gick vi ofta med mormor och åt hamburgare när jag var barn. Bodde en tid hos min mormor när jag bröt benet i skidbacken i ung ålder. Fick då en del hamburgare från just Clock”.

Berit Sverdrup: ”Född, uppvuxen på Östermalm, där jag har kvar mitt hjärta och minns gator och hus trots utflyttad till Solna sedan flera decennier. Nybrogatan förknippas mest med Saluhallen och Östermalmstorg, dit mamma skickade mig för att köpa strömming i slutet av krigsåren. För strömming behövde man inte använda ransoneringskort. I fyra år gick jag i gymnasiet vid Statens Normalskola, nuvarande Musikhögskolan. Vägen dit ofta Nybrogatan, snedda över Valhallavägen och passera dåvarande Militärhögskolan som skymtas på den sista bilden”.

Martin S: ”Otroligt frustrerande eftersom jag kände igen huset så väl, vilket inte är så konstigt. Jag sitter nog runt 1,5 kvarter bort just nu, men det satt långt inne. Inte så konstigt att det såg bekant ut dock, då jag gått förbi ett oräkneligt antal gånger. Hörnet Nybrogatan/Valhallavägen, det med "Ici Sushi" på hörnet, borde vara Valhallavägen 122”.

Ulf Arborelius: ”Det generar mig att jag inte klarade det tidigare. Jag bodde som liten på Valhallavägen 118, kvarteret på andra sidan Nybrogatan och detta var min gångväg till lekskola och sedan skolan i 7 år, men jag höll väl mig på andra trottoaren. I mitt kvarter finns gårdshus som ligger uppe på det ursprungliga berget, och alltså minst en trappa upp från gatan. När jag växte upp där i början av 50 talet fanns där två Konsum-affärer; en mjölkaffär och ett snabbköp. För dagens ungdom torde det vara svårt att förstå att det i en affär enbart fanns: mjölk, skummjölk, vispgrädde, kaffegrädde och gräddfil. Skolvägen gick ner Nybrogatan till Linnégatan och sedan till Lilla Hedvig Eleonora skola, som nu (naturligtvis) är bostadsrättshus. I trean marscherades vi vidare till Stora skolan. Båda skolorna hade toaletter, som man helst undvek, med ingång från gården. Stora Hedvig Eleonora kunde också erbjuda renskrubbning, en gång i veckan, av elever som inte hade badrum hemma. I badavdelningen fanns något slags baljor, dusch och varmvatten. Varmvatten saknades dock vid omklädningsrummens handfat och dusch var naturligtvis inte att tänka på. På Nybrogatan, nere vid Karlavägen, fanns också en av Stockholms små biografer. Husen på Nybrogatan, ovanför Karlavägen, var nog relativt moderna, men på parallellgatan – Sibyllegatan – fanns en av de omoderna tegeltravarna med dass på gården. Jungfrugatan undvek man helst och den var extremt o-chick, jämfört med i dag, och blev senare hem för en del prostitution”.

Peter Wiking: ”Nybrogatan var en död gata under min uppväxt – inga skyltfönster från Valhallavägen och ner till Karlavägen. För där låg biografen Esplanad och spred färg och innehåll och mitt över hade Joakim Bonnier sin racerbilsaffär. Ner på Nybrogatan hade mera liv för där låg Posten, antikvariat och kaféer och framme vid Östermalmstorg ”var man ner i stan”… torghandeln och restaurang med hamburgare. Clock (1970) var namnet för ett ställe där man tidigare hämtade pappa då det var krog. Epa låg där och blev Tempo på ålderns höst och Karl Gerard hade monopol på humorn med sina revyer. På torget var det oftast vårvackert med påskens alla kulörer i risförpackning. Det som drog mest under en period var Glassbaren som var snett över gatan granne med Östermalmshallen. Mecka för gourmander och dit hade man inte råd att gå som ung. Vi vallfärdade för att få oss en milkshake – glass, frukt och mjölk. Himmelskt! Leksaksborgen var allas ungas mekka för det var bara där det fanns nya spel och pyssel. Esso låg där i ett hörn mot Hedvid Eleonoras Kyrka. Nere i backen på Nybrogatan låg bland annat biografen Astoria och på kvällarna mötte man då och då Anders Sandrew som var där för att hämta kassan från alla biografer och restauranger för att sen åka hem och räkna pengar i sin säng innan han somnade. Bastmans låg längst ner och dit gick det alltid fint folk, sa mamma. Oftast med vapen i sin hand. Mittemot låg redan då Dramaten – Marmorpalatset – som det kallades i folkmun. Där var där man pratade fint som man sa bland Östermalmsdamerna… å så är det än idag”.

Erik Siljeström: ”Jag bor sedan 32 år i USA, nu senast i Sarasota, Florida som pensionär. Vi har en våning på Brahegatan mellan Östermalmsgatan och Valhallavägen. Jag tycker om att promenera och går ofta Valhallavägen österut. Det som fick mig att förstå att det var Nybrogatan 76 var faktiskt det modernare huset nr 74 söder om. Det syns på ett av fotona och har en mycket karakteristisk arkitektur för att vara på Östermalm. Nybrogatan är en underbar gata med många bra restauranger och naturligtvis min gata till mitt favoritmål, Östermalmshallen. Det betyder att jag går Nybrogatan nästan varje dag från och till Karlavägen”.

Flitige läsaren Lennart Helleday har som vanligt varit ute och besökt platsen. Han har även fotograferat andra intressanta delar av området – se bilden här närmast ovan. Så här skriver han: ”Bilden visar Tyskbagargatan sedd från öster (Artillerigatan), vilket var det perspektiv jag hade mot gatan från klassrumsfönstret på Östra real. Det andra fotot visar minnesplaketten utanför porten på Tyskbagargatan 9 där författaren Hjalmar Söderberg bodde under en period”.

Slutligen Christian Åkerhielm om hur han kunde lösa veckans Stockholmsgåta så snabbt: ”Jag har vandrat mycket i Stockholm, läst om epoker och när olika stadsdelar och miljöer byggdes och har fått nån sorts märklig semifotografisk förmåga att känna igen stadsmiljöer. Det är en känsla som bara dyker upp. När ni hade Odengatan 15-17 för ett tag sen så var det färgsättningen och sen lutningen på gatan på nästa bild som gjorde det. Men vissa gåtor har verkligen gäckat mig för jag vet att jag varit där och gått förbi men kan inte placera. I det här fallet så fick jag direkt en känsla av Valhallavägen och boulevad med stora träden och där finns det också många icke-skalade 1880/90-talsfasader av finare snitt. Sen kan man preciiiis glimta några röda tegelstenar på andra våningen där också och då fattade jag vilket hus det var”.

Tack för alla historier och välkomna tillbaka till en ny Stockholmsgåta nästa vecka – den inleds på tisdag kl 21. Även då kommer boken ”Stockholm då och nu” utdelas till vinnaren.
