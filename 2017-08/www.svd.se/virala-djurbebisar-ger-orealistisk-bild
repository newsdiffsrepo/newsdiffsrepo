Experter varnar: Virala djur ger orealistisk bild

TT

Fiona är den största internetsuccé hennes djurpark, Cincinnati Zoo i Ohio i USA, någonsin skådat. Hon följs i sociala medier av miljontals människor i länder över hela världen.

– Vi planerade inte att göra henne till en kändis. Det bara hände, säger Michelle Curley, parkens kommunikationschef.

Efter framgången med Fiona har besökare strömmat till Cincinnati Zoo, vilket har gett klirr i kassan.

Många djurparker letar nu i sina burar och hägn efter nästa internetälskling.

Ivy Collier från organisationen Animals and Society Institute hoppas att det massiva intresset för gulliga djurungar ska leda till att folk bryr sig mer om hotade arter.

– Det är tufft att lära sig mer om gulliga isbjörnsungar och sedan se hur folk brukar våld mot dem, säger hon.

Men Lisa Moore, professor vid State University of New York, säger att det bara handlar om pengar för djurparkerna.

– Det är totalt konstgjort. Och det finns en paradox: det här ska göra att vi kommer närmare djuren, men det tar oss längre ifrån dem. Snart behöver vi inte ens lämna hemmet utan bara titta på dem via webbkameror.

Elisabeth Grauerholz vid University of Central Florida håller med om att det är tanken på inkomsterna som ligger bakom.

– Det här är inkomstbringande projekt som attraherar annonsörer och säljer produkter, säger hon.

Det finns bra saker med att visa upp djuren på det här sättet, medger Elizabeth Hogan på organisationen World Animal Protection. Men även hon varnar för att det kan leda till missuppfattningar om hur djur har det i naturen.

– Videofilmer på djur i fångenskap visar upp en orealistisk bild av hur djur lever och beter sig. I verkligheten ska människor generellt sett inte interagera direkt med vilda djur, säger hon.
