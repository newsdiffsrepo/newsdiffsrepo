”Låt länsstyrelsen sköta arbetskraftsinvandringen”



Bristen på rätt arbetskraft är i dag ett hot mot vår tillväxt. Länsstyrelsen i Stockholms egen prognos visar att efterfrågan på arbetskraft – framför allt med lång utbildningsbakgrund – kommer att öka med närmare en kvarts miljon människor fram till 2025. Handelskammarens senaste konjunkturbarometer pekar i samma riktning och visar att arbetskraftsbristen i dag når de högsta nivåerna på tio år.

Självfallet måste samhället göra stora insatser på både utbildnings- och arbetsmarknadsområdet. Men gemensamt för dessa är att effekterna ligger långt fram i tiden och utfallet osäkert. Arbetskraftsbristen är här och nu och i vår nära framtid.

Förändringar måste till för att möta företagens personalbehov också på kort sikt. Det måste bli lättare för en arbetsgivare att rekrytera internationell kompetens. Och det måste gå snabbare.

På it-området räknas Stockholm som internationellt framstående och efterfrågan på programmerare och andra it-specialister är stor. Arbetskraftsinvandringen från exempelvis Indien är mycket betydelsefull – inte bara för branschen utan för hela länet. Omkring 3 200 indier arbetskraftsinvandrade till Stockholms län under förra året. Av dem var närmare 90 procent it-arkitekter.

Problemet är att det behövs fler och det behövs nu. Handläggningstiderna är för långa och Sverige väljs bort till förmån för länder där arbetskraftsinvandringen prioriteras och processen snabb för både arbetsgivare och arbetstagare. Förklaringen till att det går för långsamt finns hos Migrationsverket.

Flykting- och arbetskraftsinvandring är två helt olika typer av migration. Flyktinginvandring handlar om att tillgodose människors rätt till skydd medan arbetskraftsinvandring handlar om att tillgodose arbetsmarknadens behov. Migrationsverket ansvarar i dag för båda. Problemet med långa handläggningstider förvärrades under senhösten 2015 på grund av flyktingtillströmningen. Migrationsverket har i dag långa handläggningstider och är under hårt tryck att få ned balanserna. Arbetskraftsinvandringen prioriteras ned och samtidigt görs inte heller tillräckliga ansträngningar för att marknadsföra de svenska behoven utomlands.

För att arbetskraftsinvandringen ska få den prioritering som krävs bör ansvaret flyttas till länsstyrelsen. Som regional statlig myndighet är länsstyrelsen väl insatt i de regionala förutsättningarna samtidigt som man har den nationella politikens mål för ögonen.

Länsstyrelsens verksamhet har under flera år präglats av ett proaktivt och uthålligt utvecklingsarbete som gett goda resultat i form av just kortare handläggningstider – trots att antalet ärenden ökat väsentligt under samma period och trots att resurserna varit desamma.

Detta tillsammans med att Stockholms läns andel av arbetskraftsinvandringen utgör den stora merparten, omkring 60 till 80 procent beroende på kraven, gör att Länsstyrelsen i Stockholms län skulle vara en mycket lämplig myndighet att ta över ansvaret för handläggning och beslut i ärenden om arbetskraftsinvandring. Att föra över ansvaret till Länsstyrelsen i Stockholm gör att frågan får den kraft som krävs. Med nuvarande ordning riskerar handläggningen av arbetskraftsinvandringsärenden att drunkna i en organisation vars fulla fokus med nödvändighet ligger på flykting- och anhöriginvandring.

Länsstyrelsen i Stockholms län ansvarar redan i dag för nordiska medborgare som vill erhålla ett svenskt medborgarskap. Erfarenheter och rutiner från uppdraget kan tillämpas i ärenden om arbetskraftsinvandring.

Vi är redo att ta oss an denna, inte minst för tillväxten, avgörande fråga – där betydelsen för Stockholms län är än större. Jag vill uppmana regeringen att snarast utreda hur uppdraget om handläggning av arbetskraftsinvandring kan föras över till Länsstyrelsen i Stockholms län. Men det brådskar. Varken företag eller individer har råd att vänta. Konkurrensen om kompetensen pågår för fullt. Och vi är redan sena.

Chris Heister

landshövding i Stockholms län
