”Slavägarna i min släkt är svåra att förhålla sig till”

Karin Elfving

Vad betyder egentligen rötter? För många med ursprung i samhällen präglade av den transatlantiska slavhandeln är rotlösheten en del av det kollektiva traumat.

– Tystnaden, bristen på källor och att släktrelationerna frångår en europeisk norm är en viktig aspekt för alla med rötter i Karibien. Många av oss kan också lägga till friktionen och ambivalensen i att förhålla sig till den vita slavägande delen av släkten – som är väldokumenterad – och till den afrikanska dåligt dokumenterade släkten, säger Michael Barrett, intendent vid Världskulturmuseerna och med ursprung från Jamaica på pappans sida.

Släkten Barrett anlände till ön genom en brittisk löjtnant och hans familj år 1655. Under de efterföljande århundradena kom Barretts att bli framgångsrika plantage- tillika slavägare som satte sin prägel på hela norra Jamaica. Genom ingifte försökte de hålla den vita linjen ”ren”.

– Vid sidan om den vita familjen hade patriarkerna ett antal barn med andra kvinnor. Någon enstaka försökte låta dem ärva men systemet var för starkt och vann alltid. Min farfarsfar var den sista vite i ätten Barrett. Han hade själv inga legitima barn men däremot många med olika svarta så kallade hushållerskor. När han dog hade han symptomatiskt nog testamenterat hela egendomen till sin systers son i England.

Om den vita delen av Michaels släkt finns böcker skrivna. Den brittiska författaren Elizabeth Barrett Browning är vida känd och porträttsamlingen i ett av släktens sommarresidens på Jamaica har blivit ett slags museum över elitens liv på ön.

– När jag stod framför målningarna var det väldigt märkligt att tänka att vi är släkt i rakt nedstigande led. Det är typiskt att den vita släkten alltid blir hyllad. Så är det i dag också – de med resurser kan placera sig i arkiven, på väggar och i museisamlingar.

Om Michaels förfäder med ursprung i Afrika är informationen desto mer knapphändig. Slavarnas ursprung, språk och identitet förtrycktes och familjeband slets isär. De fick nya namn och såldes som handelsvaror. Länge visste Michael inte hur han skulle hitta information.

– Jag läste mycket generella historiska källor om Jamaica, om kolonialismen i Karibien och om brittisk slavhandel. Först när mina barn var små började jag leta i min personliga historia igen.

Då, i början på 2000-talet, underlättade internet efterforskningarna. Michael kom i kontakt med nya kusiner och en förteckning över Jamaicas slavar från 1830-talet som hade digitaliserats. Dokumenten från de brittiska nationalarkiven som blev sökbara är kopplade till avskaffandet av slaveriet på de brittiska öarna i Karibien. Slavägarna skulle ersättas (en nota på nästan halva Storbritanniens årliga nationella budget för 1834) och för att få betalt krävdes att de kunde bevisa hur många slavar de hade – varpå en noggrann inventering följde.

– I den hittade jag min farmors farfar på ett papper från John Mintos plantage. Jag darrade när jag såg det. Han och hans bror frigavs år 1826 när de var några år gamla. Den enda som frigavs samma dag var en kvinna, Margaut Dryden. Av det kunde jag dra slutsatsen att det måste vara deras mamma.

Ytterligare information har Michael fått genom Jean Besson, en brittisk historieantropolog från samma område på Jamaica. Hennes forskning är inriktad på de två tongivande släkterna i regionen – Barrett och Minto, Michaels farfar och farmor. Jeans arbete med muntliga källor visade bland annat på en anmoder vid namn Maria som skulle vara född i Afrika.

– Hennes grav finns under en buske på baksidan av en av mina släktingars hus. Att besöka den var en stark upplevelse. Just att det var mitt i vardagen och att naturen fått ta över påminner om det afrikanska sättet att hedra de döda. Där var hon begravd och mina släktingar minns henne.

På senare år har DNA lyfts fram som en möjlighet för svarta från bland annat Karibien att få veta mer om sitt afrikanska ursprung. Men när Michael gjorde testet var resultatet oprecist vad det gällde hans afrikanska rötter. Informationen placerade en del av ursprunget i centrala och västra Afrika, och det visste han redan.

– För att testet ska bli mer användbart krävs DNA från fler i Karibien och i Afrika, säger Michael. Än så länge ger historiska och lingvistiska analyser bättre information

Men vad betyder det då att ha kunskap om släkten?

– Det är en bas som jag tidigare har saknat, säger Michael. Jag har burit på ett slags tomhet; något jag inte kan stå på utan som bara rör sig hela tiden. Den här historiska berättelsen gör att jag förstår mig själv och min pappa bättre.

Samtidigt ser han släkthistorier som något konstruerat: man gör urval, väver ihop och föreställer sig.

– På Jamaica handlar det ofta om att välja och betona en släktlinje för att den är vit. På andra ställen gör kulturella historier att det bara är pappans – eller mammans – släkt som betyder något. När jag är i Sverige är det uppenbart att folk frågar efter pappas historia när de vill veta var jag kommer ifrån. De ser inte, eller väljer bort att se, min vita sida, säger Michael vars mamma kommer från en mycket fattig släkt i södra Sverige.

Pappan – som dog när Michael var 19 – var starkt engagerad i medborgarrätts- och självständighetsrörelser men väldigt tystlåten om sin bakgrund. Förutom när det gällde den fina vita släkten.

– Stoltheten och viljan att prata om de vita Barretts är förstås paradoxal eftersom de förslavade andra delar av släkten och inte accepterade sina blandade medlemmar. Men upphöjandet av det ljusa och brittiska parallellt med tystnaden och föraktet för det afrikanska är typiskt för Karibien och det indoktrinerade koloniala tänkandet.

Själv har Michael alltid burit på ett intresse av att förstå Afrika – en kontinent som varit så förknippad med negativitet, inte bara från pappans sida utan från hela det svenska samhälle han växte upp i.

– Afrika har hela tiden fått stå för det som är dåligt; det som inte riktigt håller måttet och inte riktigt är där ännu. De här fördomarna var del av rasismen jag upplevde under min uppväxt, något som gjorde det extra viktigt att förstå var de kom ifrån.

Michael har svårt för idéer om att den transatlantiska slavhandeln tillhör det förflutna – eller att vi i Sverige inte skulle ha någon anledning att tala om den. Den senaste forskningen visar att Sverige transporterade minst 7 000 slavar genom kolonin Saint-Barthélemy och i allra högsta grad var del av den globala handel som drevs av slavekonomin.

– Det är en del av vår historia. Folk som har min bakgrund, är svarta och bor i Europa, upplever väldigt starkt att det här är något vi fortfarande lever i och måste prata om. De värderingar som grundlades under den tiden påverkar oss fortfarande.
