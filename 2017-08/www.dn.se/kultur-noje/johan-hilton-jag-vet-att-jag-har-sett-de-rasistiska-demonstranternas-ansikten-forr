Johan Hilton:   Jag vet att jag har sett de rasistiska demonstranternas ansikten förr
Johan Hilton

De är blott ett hundratal, aktivisterna som samlats under parollen Stå upp för Sverige och som öser sitt hat över de utvisningshotade demonstranterna, men det är något med ansiktena i bildflödet på de sociala medierna. Så fullkomligt låsta i sina hatiska grimaser att man kommer att tänka på Bertolt Brechts gamla dikt ”Det ondas mask”: ”Medlidsam ser jag/ de svullna pannådrorna, som visar/ hur ansträngande det är att vara ond”.

Läs mer: Hätska protester mot afghaner på Medborgarplatsenif(DN&&DN.Ads){DN.Ads.initAd('9148bc2b-art1');}

Ändå är det inte rasismen som skrämmer i första hand, den har ju alltid funnits där, om än ofta dold, liksom utspädd i ett större folkdjup. Utan det faktum att flera av demonstranterna så uppenbart njuter av att kasta av sig det civilisatoriska oket och bara hänge sig åt någonting primitivt och berusande.

Jag är inte så rädd av mig. Men det där ruset som uppstår i kölvattnet av en överträdelse – i det här fallet att verbalt ge sig på minderåriga och skrika till människor som solidariserar sig med dem att de hoppas att de blir våldtagna – i att göra någonting förbjudet och bli ett med sitt hat, att bara vråla ur sig det i skydd av massan, är skakande.Jag märker att jag långsamt har börjat vänja mig vid tanken på att mina medmänniskor är kapabla att göra vadsomhelst, mot andra, men också mot mig.

Det finns någonting så välbekant i själva mekanismen, det bär med sig ett eko av så många tidigare händelser, historiska såväl som personliga. När jag tittar på ansiktena får jag en bestämd känsla av att ha sett dem förr, vart och ett av dem. De har synts på så många andra bilder, på andra platser och tider.

Människan kan vara så farlig, så omöjlig att resonera med när hon befinner sig i det tillståndet. Och det avspeglar sig i demonstranternas ansikten. För oavsett var man befinner sig i livet, i samhället, i hierarkierna, vad man har utsatts för: det är inte ett friskt beteende att spy ur sig sådant hat över andra människor.

Läs mer: ”Det räcker inte att visa sitt stöd – man måste göra något”

Det spelar ingen roll att demonstranterna som påstod sig stå upp för Sverige var få – vi vet att sådant här sprider sig så lätt, att det finns en sadistisk njutning i att bara kasta loss från civilisationens sociala tryck.

Och det är den njutningen – för det rör sig faktiskt om en sådan, det syns i deras ögon – och själva löftet som är skrämmande på riktigt, den djuriska och kathartiska lockelsen i att åsamka någon annan och svagare smärta. När den driften får fritt utlopp står alla värdegrundsarbeten sig slätt.

Jag märker att jag långsamt har börjat vänja mig vid tanken på att mina medmänniskor är kapabla att göra vadsomhelst, mot andra, men också mot mig. Det är inte heller friskt. Men nu är det där vi befinner oss.
