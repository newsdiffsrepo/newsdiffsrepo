Alien: Usch, en sån kurs
Elin Peters

Så här års förväntas man med liv och lust ta tag i alla härliga nystarter. Man ska organisera sitt liv, skaffa sig nya vanor och bli av med de gamla ovanorna. Städa garderoben och kanske hitta en ny hobby?

Som ansvarsfull förälder har man dock redan planerat sitt barns tillvaro in i minsta detalj. För säkerhets skull ställde man barnet i kö till några friskolor redan vid födseln ”bara för att”. Man kanske behöver en utväg om rektorn inte tycker att telningen ska få vara ledig två veckor extra för den där utlandssemestern? Eller går det lite för mycket löss på skolan?

Kanske gör man som en avlägsen bekant och flyttar barnen till en ny skola eftersom lärarens veckobrev var uselt skrivna. Men för den typen av impulshandlingar krävs planering i mycket god tid.

Inte heller fritidsaktiviteterna kan man ta lätt på. De flesta föreningar kör enligt principen att de barn som gick förra terminen har förtur till att boka platser kommande termin. (Fast på vissa ställen kan man få gå före i kön om föräldrarna ställer upp som funktionärer på något jättetråkigt heldagsevenemang.)

Så det är bara att bestämma sig från början. Nappar man inte på den där fotbollsskolan för femåringar kan man se sig i stjärnorna efter en fotbollskarriär. Och om man blir sugen på att börja träna gymnastik som nioåring är det inte bara fullt i grupperna, om man skulle få en restplats är man dessutom sämst eftersom alla andra tränat tre gånger i veckan i flera år.

Man kanske kan ha flera olika aktiviteter, så slipper man bestämma sig så tidigt? Fast en ansvarsfull förälder vill ju också se till att det, förutom flera träningar i veckan, finns tid till att läsa läxor och leka lite (för att inte tala om att man själv måste jobba lite emellanåt).

Jag tog i alla fall mitt ansvar och försökte fixa en bra mix mellan fri lek, sport och kultur för dottern och tittade på kulturskolans utbud om där kanske fanns plats i någon grupp för att spela ett instrument. Det gjorde det. En plats. I en grupp som hette ”fortsättningskurs i tuba” för sjuåringar.

Så det blir nog inget instrument i år.
