Bäddat för stor succé för svensk film i höst
Kristofer Ahlström

Alltid annars, åtminstone de senaste åren, brukar presentationen av höstens svenska filmrepertoar inledas på ett traditionsenligt sätt. Film- och tv-producenternas ordförande Björn Rosengren har stämt upp i en klagosång med bekant refräng: att svensk film är för dålig på att kombinera bredd och kvalitet.

Så brukar det gå till. Alltid annars.if(DN&&DN.Ads){DN.Ads.initAd('d30b8602-art1');}

Nya ordföranden Eva Hamilton tar i stället upp filmpolitiken som näringslivsfråga, hon pratar strukturförbättringar, om vikten att underlätta för privata investerare och hur det ska bli billigare att filma i Sverige, så att svenska filmer inte tvingas spela in i Ungern och de baltiska länderna.

Och SFI-vd:n Anna Serner myser i sin tur över hur årets filmutbud är det kanske mest internationella någonsin, till och med nämns vilken glödande högkonjunktur vi befinner oss i, och att Sveriges tillväxt är den största på många, många år.

Det är mer business än business as usual, så att säga. Men också ett självförtroende lika oväntat som välkommet.

Inte så konstigt, kanske. Framgångarna redan är flera: ”The square” vann en guldpalm i Cannes för ”The square”, vilket inte hänt en svensk regissör på 66 år. ”The Nile Hilton incident” vann pris i Sundance, medan ”Borg” är öppningsfilm på filmfestivalen i Toronto, en av världens största filmfestivaler med en halv miljon besökare.

Alla tre filmer presenteras med Hollywoodanpassade trailer i mammutformat. Men jämte dessa hittar man ytterligare några internationella, om än mer lågmälda, verk: Theresa Traore Dahlbergs ”Ouaga girls” – som liknas vid ”tv-serien ’Girls’, fast den utspelar sig på en bilmekanikerskola för kvinnor i Ouagadougo” – och Staffan Juléns dokumentär där han följt med Svetlana Aleksijevitj i researcharbetet med en ny bok. Sin vana trogen vänder hon dock perspektivet mot dem hon intervjuar: i filmen ”Lyubov – kärlek på ryska” möter vi människorna hon pratar med i ett minst sagt kargt och prosaiskt röstcollage om vad kärlek är. Som en rysk kvinna säger: ”Kärlek har för mig handlat om att bemästra hatet.”

Intressant med filmen är också att den har gjorts med privata investeringar, den är delvis finansierad av Liljevalchs konsthall som köpt in den som ett verk att ställa ut och visa.

Förutom de filmerna märks också en ny tåga på hemmaplan, kanske injicerad med pondus från tidigare inhemska framgångar som ”En man som heter Ove”. Till exempel Maria Bloms påkostade datoreffektsfest ”Monky” eller Helena Bergströms over the top-magiskrealistiska ”Vilken jävla cirkus”. Och för första gången på länge är det så många stora produktioner i omlopp att man ännu inte bestämt vilken film som får den klassiska, eftertraktade juldagsöppningen – gissningsvis står det mellan ”Solsidans” skilsmässofilm eller Hannes Holms biopic om Ted Gärdestad, ”För kärlekens skull”.

Ska man skönja någon trend utifrån innehållet märks en övervikt av biografiska porträtt, med inte mindre än fyra skildrade artister – Ted Gärdestad, Silvana Imam, Lars Winnerbäck, Johnny Bode – plus ytterligare två teckningar av svenska idrottshjältar; det biografiska utgör alltså sammanlagt en fjärdedel av den totala repertoaren. Som Sverrir Gudnason, aktuell i rollen som Björn Borg, säger: ”Man börjar ju kunna det där med att spela förlagor nu, man har ju gjort det ett tag. Det vore skönt med något nytt." Och får till svar av filmens manusförfattare Ronnie Sandahl: ”Jag ska gräva fram ett nytt projekt till dig. Kanske kan du spela Bockstensmannen?”

Men trots att det blickas så mycket tillbaka innehållsligt känns filmhösten ändå framtidsljus.

Och på torsdag presenteras årets svenska Oscarsbidrag. Det blir glädjande nog svårare än på länge att förutspå vilket film det blir.
