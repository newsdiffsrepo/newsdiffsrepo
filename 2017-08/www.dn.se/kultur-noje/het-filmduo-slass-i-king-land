Het filmduo slåss i King-land
Martin Gelin

Två av samtidens mest hyllade manliga skådespelare sitter på taket till en skyskrapa intill Central Park. De har båda blivit kända för häpnadsväckande räckvidd som skådespelare. Men de är däremot inte särskilt entusiastiska över den roll de spelar i dag: att uppbåda energi för att marknadsföra en ny film. Idris Elba och Matthew McConaughey har lite för mycket integritet för att handlöst kliva in i den där rollen som försäljare som förväntas när Hollywood lanserar en stor blockbusterfilm.

Båda har ägnat de senaste åren åt att prioritera små prestigeprojekt, snarare än storvulna underhållningsfilmer, med ett fåtal undantag. Men nu återvänder de tillfälligt till explosioner och äventyr, med ”The dark tower”, en filmatisering av Stephen Kings romanserie om ett torn som upprätthåller all balans i universum och som bara kan krossas av ett barns medvetande.if(DN&&DN.Ads){DN.Ads.initAd('f620f346-art1');}

De verkar lite ringrostiga när det gäller att spela med i filmens traditionella pr-maskineri. Inga ryggdunkar och löften om att det här filmprojektet gjorde dem till vänner för livet. Matthew McConaughey beskriver i stället Elba som en kille som inte skulle hålla på med tramsiga saker vid sidan av filmen som stod i vägen för arbetet.

– Det han försöker säga är att jag är rätt tråkig, säger Elba.

Läs mer: Recensionen av ”The dark tower”.

Det är få manliga skådisar i 40-årsåldern som är lika respekterade och omtyckta som Elba och McConaughey just nu, men bortsett från att deras karriärer exploderat ungefär samtidigt har de inte mycket gemensamt.

Elba är lågmäld och fundersam. McConaughey gladlynt och extrovert, med en bred accent från barndomen i Texas. Elba är uppvuxen i Londonstadsdelen Hackney. Mamma från Ghana och pappa från Sierra Leone. Han är klädd i en somrigt duvblå piké och mjuka espadriller, som en sval dandy på ett kafé i någon av Londons bättre stadsdelar. Matthew McConaughey ser däremot ut som en Johnny Cash-wannabee från Texas, i helsvart, jeans och läderboots.

Elba tenderar att svara eftertänksamt även på de enklaste frågorna. McConaughey ger tvärtom enkla svar även på krångliga frågor.

I ”The dark tower” ägnar de drygt en och en halv timme åt att försöka ta kål på varandra. Filmen bygger mycket löst på Stephen Kings romanserie, som enligt King själv var inspirerad av dels ”Sagan om ringen”-böckerna, dels av Sergio Leones spagettivästernfilmer.

Projektet att filmatisera Kings böcker har pågått i mer än tio år. Vid olika tillfällen var regissörerna JJ Abrahams och Ron Howard knutna till filmen, men till slut blev det nu danska Nikolaj Arcel (”A royal affair”) som regisserade, med blandat mottagande.

Många som gillade Kings böcker har sagt att filmen förenklar berättelsen allt för mycket, en vanlig risk när en hel romansvit ska förvandlas till en film. New York Times kritiker hyllar däremot Idris Elbas insats. I filmen spelar Elba och McConaughey varandras värsta fiender. Det är bokstavligen hela planeten som står på spel – McConaughey gör det som börjar framstå som hans specialitet med rollfiguren Walter: en manipulativ och diabolisk karaktär, en demon som outtröttligt härjar runt i galaxen i ett envist försök att krossa mänskligheten.

Elba är den stoiske hjälten Roland, som bär på en tyst melankoli och en revolver som aldrig får slut på kulor. Tillsammans slåss de om att skydda en ung pojke som bär på en hemlig förmåga att rädda eller förstöra planeten och all mänsklig civilisation.

Elba gör ett tappert försök att ge sin syn på vad det mörka tornet i Stephen Kings berättelse egentligen symboliserar:

– Jag tror att det handlar om medvetandet. Om mittpunkten i vår hjärna. Om vi förlorar medvetandet så kan vad som helst hända.

McConaughey blir för ett kort ögonblick allvarlig och låter plötsligt lite som Rust, den mörka detektiv han spelade i den minnesvärda första säsongen av ”True detective”.

– Vi har alla två vargar i oss. En god och en ond. Frågan är vilken varg du vill mata?

Filmens apokalyptiska stämning skulle under normala omständigheter framstå som en ganska sedvanlig verklighetsflykt, en oförarglig äventyrsfilm för tonåringar på sommarlov.

Men nu landar filmen under en sommar där diffusa hot om kärnvapenkrig hotar runt hörnet och klimatkrisens konsekvenser blir allt mer dramatiska. Idris Elba kliar sig på hakan medan han funderar på om den här filmen har någon särskild relevans för just 2017.

– Jag tror att det alltid finns ett behov av sådana här filmer, om godhet och ondska. Men det här är en modern version av en blockbuster-film. Det finns inga flygande superhjältar. Det är på riktigt. Det jag försöker säga är att det är en enkel berättelse om det goda och onda, men den känns samtidigt verklig. Det finns ett barn som har en traumatisk upplevelse. Genom sitt trauma hittar han både mig och Walter, säger Elba.

– Det är en vårdnadstvist, säger McConaughey sarkastiskt.

För fem, sex år sedan drabbades han av en smärre 40-årskris. Han insåg att han var känd för en livsstil som ett slags banal surfarkille och som innebar att han enbart erbjöds relativt banala roller i romantiska komedier och familjefilmer.

I stället inledde han en ny fas i skådiskarriären där han prioriterade mörkare och mer kreativt utmanande filmer som ”Dallas Buyers Club”, ”Mud” och ”Interstellar” samt inte minst ”True detective”.

Det är många i Hollywood som försöker sig på liknande karriärvändningar, där de vill bort från det som uppfattas som ytligt och trivialt och göra seriösa filmer som vinner fina priser.

Men McConaugheys skifte från en oförarglig birollsinnehavare i pastellfärgade komedier till en av vår tids mest hyllade filmstjärnor blev en sådan succé att varumärkesexperter på tjusiga handelsutbildningar numera lär ut hans förvandling som en lektion i hur man skapar en ny image. ”The dark tower” passar kanske inte riktigt in i McCounagheys nya liv som seriös skådespelare.

Den 44-åriga Idris Elba, som själv har lyckats hitta en ordentlig räckvidd efter att ha blivit känd som den karismatiske knarkbossen Stringer Bell i kritikerrosade serien ”The wire’”, och även gjort filmer som ”Prometheus” och ”Beasts of no nation”, låter själv genuint imponerad av McCounagheys förvandling.

– Det är härligt att se en skådis som har en karriär men inte är rädd att förvandla sig själv varje gång. Han spelar inte bara samma tre noter på samma låt. Han spelar hela skalan.
