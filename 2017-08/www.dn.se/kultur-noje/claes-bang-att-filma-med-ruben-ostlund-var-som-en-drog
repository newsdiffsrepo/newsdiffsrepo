Claes Bang. ”Att filma med Ruben Östlund var som en drog”
Nicholas Wennö

Claes Kasper Bang hade inte levt länge i filmvärldens rampljus när han fick sitt livs lektion i hybris. Mot slutet av årets Cannesfestival började det surra ordentligt kring den okända dansken som gjorde den hyllade huvudrollen i Ruben Östlunds omsusade ”The square”.

– Både min amerikanska och min brittiska agent ringde och sa att tidningarna trodde att jag skulle vinna priset för bästa manliga skådespelare. Och jag började tro på ”den jävla hajpen”, ler Claes Bang, himlar med ögonen och fortsätter:if(DN&&DN.Ads){DN.Ads.initAd('eae883d7-art1');}

– När festivalen ringde och sa att vi var tvungna att komma tillbaka, tänkte jag: ”Fuck, det blir jag!” När de sa ”... och bästa manliga huvudroll går till...” var jag redan halvvägs upp ur stolen, berättar Claes Bang med ett snett leende.



Claes Bang fick genast sätta sig igen – sedan han brädades av Joaquin Phoenix som spelade huvudrollen i Lynne Ramsays ”You were never really here”. Just då var det en klen tröst för hans sargade ego att ”The square” fällde Guldpalmen.

– Jag var förstås jättelycklig för filmen, men också jättebesviken, om jag ska vara ärlig. När Ruben gick till presskonferensen började jag dricka lite och blev full – och, tro mig, jag har gjort pinsamma saker på fyllan. När jag såg Ruben så tänkte jag: ”Fan, man, jag krossar dig nu, du har stulit mitt pris!” men tack och lov hejdade jag mig och gick hem.

– Jag är i alla fall den enda dansken som har spelat huvudrollen i en Guldpalmsvinnare...

Det är inte illa för en skådespelare som halkade in i yrket på ett bananskal i en flummig nytolkning av ”Hair” på gymnasiet. Innan dess hade han övervägt att bli allt från tandläkare till tysklärare och journalist. I sista stund (25 år är maxgräns) sökte han in på scenskolan i Köpenhamn. Sedan dess har han mest spelat teater men också gjort en mängd roller i filmer och krimserier som ”Bron” och ”Anna Pihl”.

Läs mer: DN:s recension av Ruben Östlund: The square

Nu sitter Claes Bang i en fåtölj på Grand Hôtel med magnifik utsikt över Nybroviken och Stockholms slott. Samma landmärke som fungerar som hemvist för filmens fiktiva konstmuseum X-Royal. Claes Bang spelar den firade museiintendenten Christian (döpt efter danska 1500-talskungen Kristian Tyrann, blink, blink) som funderar på relationell estetik och skriver pretentiösa pressreleaser: ”Den 30–31 maj. Utställning, icke-utställning. Ett samtal om det ’utställningsbara’ och idén om ’offentlighet’ utifrån Smithsons plats/icke-plats. Från icke-plats till plats. Vad är topos för utställningar/icke-utställningar?”

I filmen har han fullt upp med att planera för den prestigefyllda utställningen ”Rutan” som vill debattera humanistiska värderingar. Den symboliska fyrkanten är en frizon ”där omsorg och tillit råder, där alla har samma rättigheter och skyldigheter utan åtskillnad”. Efter att ha blivit utsatt för en fräck fickstöld tvingas han plötsligt krishantera allt och alla. Ironiskt nog hamnar han mitt i de moraliska dilemman som utställningen vill diskutera; det sociala samhällskontraktet, tilliten mellan människor och solidaritet med de mest utsatta.

– ”The square” är ett snapshot av dagens Skandinavien och kanske västvärlden i stort. Det känns som om vi lever lite med ”eyes wide shut”, vi är snälla, betalar skatt och har det bra – och samtidigt finns det en massa människor utanför som inte alls mår bra. Filmen ställer frågor om hur vi lever våra liv och vad vi är beredda att offra för att ta hand om varandra, säger Claes Bang utan att själv ha något tydligt svar.

Han fick drömrollen i ”The square” i konkurrens med välkända anglosaxiska filmstjärnor. Den extremt utdragna castingprocessen pågick i ett år och började med improvisationer kring några av filmens nyckelscener. Tillsammans började de bygga upp den lite sorglustiga kulturhunken utan att Bang fick läsa manuset.

– Vi pratade egentligen aldrig om rollfiguren eller hans barndom. Allt handlade om att relatera till nya situationer. Ett extremt, men fullständigt befriande sätt att arbeta på. Om man vet för mycket om vilket håll man ska gå blir man lite för resultatorienterad. Jag behöll möjligheten att undersöka, säger Claes Bang.

Läs mer:”The square” blir Sveriges officiella Oscarsbidrag

Med ”The square” befäster Östlund sin position som vår tids främsta ”naturfilmare” med en osviklig blick för mänskligt beteende. Hans förmåga att observera sina karaktärer i (o)naturliga situationer skapar en mästerlig observationshumor.

– Jag tror att Ruben sett något i mig som också finns hos Christian. Och jag gillar honom och kanske hade jag gjort samma sak i de situationer han hamnar i. Det var viktigt att Christian inte var karikatyr av någon arrogant chef, vi ville göra honom sympatisk och helt trovärdig, berättar Bang som inspirerades av Moderna museet-chefen Daniel Birnbaum.

Precis som för rollfiguren var ”The square” tidernas elddop för Claes Bang. Den danska skådespelaren var på plats under 68 av de totalt 70 inspelningsdagarna. I den färdiga filmen är han med i 90 procent av filmens scener som ofta togs i 30–50 tagningar med olika nyanser.

– Efter 25 tagningar var jag så nednött och uttröttad att min egen vilja och kontroll försvann helt. Scenerna börjar leva sitt eget liv. Under de bästa dagarna kändes det som en drog, säger han exalterat.if(DN&&DN.Ads){DN.Ads.initAd('eae883d7-art2');}

Han fick också en kick av att jobba med toppskådespelare som Elisabeth Moss som i filmen spelar en amerikansk konstjournalist. I en av filmens mest pinsamma scener konfronterar hon kulturmannen Christian i allra bästa Ester Nilsson-stil dagen efter ett engångsligg.

– Moss var helt otroligt bra. Vibrerande. Hon kom in någon vecka på slutet och kunde ta en scen i vilken riktning som helst, berättar han.

För Claes Bang var filmens mest lustfyllda scen när de grälade om vem som skulle slänga Christian nyfyllda kondom. Det spårar ur i en absurd dragkamp sedan han vägrar lämna den ifrån sig.

– Vi skrattade hela tiden och provade alla varianter. Ruben var inte helt säker på om hon eller jag skulle släppa taget i dragkampen eller om kondomen skulle spricka. I en av scenerna tvingade han mig att äta den, mumlar han med en imaginär kondom i mungipan.

– Men vi insåg att det blev lite för mycket crazykomedi över detta och var ju mer ute efter ”awkwardness”, den där plågsamt pinsamma formen av humor. Det är situationen som är skoj, jag är fan inte rolig. Jag kan inte få folk att skratta av mig själv, men jag kan spela upp en scen.

Värsta ögonblicket under inspelningen var en katastrofal presskonferens där mediedrevet går mot Christian sedan han tvingas försvara sin bisarra pr-byrå som marknadsfört utställningen med en ultracynisk Youtubevideon ”Blont tiggarbarn sprängs i bitar”. Samtidigt pressas han av sin högsta chef (spelad av Marina Schiptjenko) som fräser: ”Tror du att Baby Björn vill sponsra det här museet?”

– Ruben och jag bråkade som fan om den här scenen. Det var jättetufft att vara där, jag fick inte försvara mig och framstår som en jubelidiot. Till slut tog jag det personligt och blev jätteledsen efteråt, en skådespelare är väl också en människa någonstans. Men jag inser att Ruben kanske ville ha den här effekten. I filmen är jag 10 procent mer frustrerad än vad jag hade kunnat spela.

Än så länge har han inte fått några konkreta stora rollerbjudanden.

– För mig är innehållet allt – jag spelar hellre teater i Odense än att göra ett kort inhopp i någon tv-serie i USA. Fast jag skulle inte ha något emot att jobba med Michael Haneke eller David Lynch, säger Claes Bang.

– En sak är helt säker. Om jag skulle fortsätta att springa på nya galapremiärer för ”The square” skulle jag bli tokig...
