Fem frågor inför säsongsfinalen av ”Game of thrones”
Greta Thurfjell

1. Ska Jon och Daenerys äntligen bli ihop?

I slutet av det senast sända ”Game of thrones”-avsnittet kom så slutligen scenen fans väntat på sedan vad som känns som minst urminnes tider. Jon Snow, nyss uppdragen ur en isvak och placerad under ett veritabelt berg av pälsar, och Daenerys Targaryen, sörjande sitt drakbarn men fast besluten att hämnas hans iskalla mördare, höll hand.if(DN&&DN.Ads){DN.Ads.initAd('e102ac61-art1');}

Vid det här laget har väl de flesta listat ut att ”A song of ice and fire”, titeln på George RR Martins epos som ”Game of thrones” baseras på, syftar på nordbon Jon och den eldmärkta Daenerys. Att de under säsongens gång hunnit mötas, gräla och bli kära kommer alltså inte som någon större överraskning.

Det finns bara ett potentiellt problem.

Läs mer: ”Game of thrones”-stjärnan Lena Headey talar ut om Hollywoodsexismen

2. Varför berättar inte Gilly för Sam om vad hon läste?

I en av sjunde säsongens femte avsnitts mest frustrerande scener stöter Sam Tarlys flickvän Gilly på sagans stora gåta i en bok. Ett upphävt giftermål? Rhaegar Targaryens upphävda giftermål? Rhaegar Targaryens nya, hemliga giftermål med en annan kärlek? Sam avbryter, sin något arroganta vana trogen, sin tjej innan hon hinner längre. Och det som hade kunnat bli ett avslöjande av kolossala proportioner föll åter i glömska.

Men kunskapen bekräftar det tittarna fick så gott som berättat för sig i sjätte säsongen – att Jon Snow i själva verket inte är Ned Starks utomäktenskapliga son, utan Rhaegar Targaryens barn med Neds syster Lyanna. Vem är Rhaegar Targaryen nu igen? Daenerys Targaryens äldre bror! Vad gör det henne till? Jon Snows faster! Vilken serie är det nu igen? En där incest inte är något större hinder! Dessutom har Daenerys redan hunnit meddela sin nya pojkvän att hon ändå inte kan få några barn. Om vi nu ska tro på det.

Och på tal om barn...

Quiz: Vad kan du om ”Game of thrones”?

3. Är Cerseis graviditet i själva verket en bluff?

När Westeros alltmer hänsynslösa drottning berättade för sin bror att hon väntar barn – och, ja, att barnet var hans – då misstänkte många fans av serien att hon i själva verket ljög. Det vore knappast out of character för Cersei Lannister att utnyttja alla medel som står henne till buds för att manipulera sin omgivning. Å andra sidan, hur länge kan hon ljuga? Med tanke på hur snabbt tid verkar passera i Westeros nu för tiden kan nedkomstdatumet närma sig med stormsteg.

Nej, säkert stämmer det att hon är gravid, och att Jaime är pappan. Om vi har riktig tur kan vi måhända på detta sätt rent av slippa ett giftermål mellan Cersei och Westeros egen Jack Sparrow, Euron Greyjoy. Kanske är frågan snarare om graviditeten fortgår som den ska? Enligt profetian Cersei fick som ung, skildrad i femte säsongens allra första scen, skulle hennes barnaskara bara uppgå till tre – och hon skulle se alla dö före henne.

Kristina Lindquist: ”Gay of thrones” perfekta efterfesten till ”Game of thrones”

4. Låtsas Arya bara hata Sansa?

I en annan barnaskara råder missämja. Helt i linje med Littlefingers plan, att leta upp och plantera just det brev som skulle vända systrarna Stark emot varandra, har Arya och Sansa rykt ihop rejält.

Men verkar det inte en aning osannolikt att ränksmidaren Arya, hur mycket hon än ”väljer ilskan”, skulle reagera så impulsivt? Har hon inte lärt sig mer under sina uppskattningsvis fyrtioåtta säsonger i Braavos? Kan det i själva verket vara så att hennes plan från första början var att lura Littlefinger att han lyckades lura henne – för att, nu när de tre verkar vara de enda kvar på Winterfell (bortsett från gymnasiefilosofen Bran), sticka ner honom med den kniv som går i stafett mellan Starkbarnen?

Låt oss åtminstone hoppas och bedja, för om det är något de inte har tid med när världen rämnar är det meningslösa syskonkäbbel.

Läs mer: ”Game of thrones”-skaparnas nya serie om slaveriet oroar

5. Hur länge kan muren hålla nattens konung & co borta?

Ett ord, nog för att sätta skräck i en hel värld: iszombiedraken.

Säsongsavslutningen släpps på HBO Nordic måndagen den 28 augusti och klockar in på hela 80 minuter – det hittills längsta avsnittet av ”Game of thrones” någonsin. Premiärdatumet för den åttonde, avslutande säsongen av ”Game of thrones” är ännu inte satt, men beräknas bli först 2019.
