Lotta O: Hjälplöst hoppande Tyrannosaurus Rex
Lotta Olsson

Det var ett par ovanligt sköna skor, upptäckte jag i skoaffären. Dessutom råkade de finnas framme i min storlek, vilket är ovanligt.

Det där är faktiskt löparskor, sa expediten strängt.if(DN&&DN.Ads){DN.Ads.initAd('7e9d4c1f-art1');}

Det syntes väl på mig att jag inte är en sån som springer. Jag köpte skorna i alla fall, i ren protest, och tänkte att jag får traska lite fortare bara, om det är det som krävs. Skiljer sig löparskor från vanliga skor på något avgörande sätt?

Varpå jag till min förvåning anmälde mig till en löparskola. Jag kan bara skylla på skorna. Det är trettio år sedan jag gjorde mitt senaste försök att regelbundet ge mig ut och ranta, men det kom annat emellan, dåligt väder och barn och liknande, så jag slutade rätt omgående. Jag saknade det inte.

Det är ju tråkigt att springa. Och dumt: man får skador. Har man riktig otur blir man besatt och pratar inte om annat än benhinneinflammationer och hur långt man har sprungit på hur kort tid, och tävlar maniskt som en elektrisk kanin.

Nej, tacka vet jag promenader.

Men skorna behövde få springa, så mycket förstod jag, annars skulle de bli deprimerade. Och löparskola antydde ju att man skulle lära sig, även om man inte var en sån som galopperade dagligen.

Första gången i löparskolan var en mardröm. Vår tränare talade om ”löpsteg” och själv såg jag mest ut som en förfärad Tyrannosaurus Rex som hjälplöst försökte hoppa i väg från en meteor i slow motion. Vi skulle springa i tre minuter och aldrig har tre minuter varit så oändligt långa.

Fast jag hasade ändå i väg även till nästa veckas träning. Till min glädje hittade jag Håkan som hade ungefär samma inställning som jag, vi lunkade dystert och långsamt längst bak i gruppen och flämtade då och då om att knuffa ner vår pigga tränare bland brännässlorna. Även om vi aldrig hade hunnit ifatt henne.

Inget hade förresten bitit på vår tränare, hon var på oföränderligt gott humör. Och kanske visste hon något som vi inte visste, för trots vårt envisa motstånd fick hon oss att sista gången klara en femkilometersrunda.

Även om det gick rätt långsamt.

Springa verkar fortfarande fånigt. Men å andra sidan gör man så mycket annat fånigt i sitt liv, så varför inte. Det måste vara därför jag fortsätter.
