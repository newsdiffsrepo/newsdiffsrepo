Här är de populäraste sommarpratarna i år
Patrick Stanelius/TT

När Bibi Rödöö och hennes kollegor summerar årets "Sommar i P1" står det klart att tre personer som befunnit sig i mitten av olika debatter svarade för programmen med flest lyssningar respektive flest reaktioner i sociala medier.

Läs mer: Linnéa Claeson ”årets röst” för arbete mot näthatif(DN&&DN.Ads){DN.Ads.initAd('7c3e9628-art1');}

Journalisten Janne Josefssons sommarprogram var mest lyssnat i direktsändning, operasångaren Rickard Söderberg hade flest poddlyssningar och handbollsspelaren Linnéa Claeson engagerade mest i eftersnacket.

– De är tre personer som vill någonting, som undersöker saker och som ger sig ut i debatten. De är med och formar framtiden, säger Rödöö och tillägger att många lyssnare har hört av sig och sagt att variationen på ämnen och berättarröster har varit stor i år.

– Inför årets upplaga sade jag att jag hoppades att det skulle bli just så. Jag tycker att det är oerhört angeläget i en demokrati, och blir än viktigare, att man får en faktabas berättad av människor som har upplevt saker och kanske till och med forskat. Det finns en fara för demokratin om människors åsikter och beslut bygger på en total ignorans.

Läs mer:Josefsson: Botkyrkas bibliotek bränner ”Pippi”-böcker av ideologiska skäl

Nytt för i år var att sommarprogrammen som inte direktsändes fanns tillgängliga som poddar redan på morgonen samma dag. Det är ett experiment som verkar ha fallit väl ut, enligt Rödöö.

– Jag var lite beredd på att folk skulle säga "nej, förstör inte magin runt klockan 13", men det har inte hänt. Det har faktiskt bara varit uppskattat. Vi har inte utvärderat det än men jag är övertygad om att vi fortsätter med det, säger hon och hänvisar till en undersökning som pekar på att "Sommar i P1" gör succé som poddradio:

– En undersökning utförd av Novus visar att vi är Sveriges största podd. I undersökningen sade 33 procent av befolkningen att man någon gång har lyssnat på "Sommar" som podd. Jag vill gärna se att vi behåller vår traditionella publik och att vi samtidigt fångar upp yngre personer och människor som inte vanligtvis lyssnar på radio.
