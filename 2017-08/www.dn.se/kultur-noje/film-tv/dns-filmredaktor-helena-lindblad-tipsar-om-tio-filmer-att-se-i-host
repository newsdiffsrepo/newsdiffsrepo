DN:s filmredaktör Helena Lindblad tipsar om tio filmer att se i höst
DN

Hösten är filmvärldens svar på hemmafesternas köksträngsel. Alla vill stå där och snacka och synas. Svenska producenter skyr sommaren som pesten av rädsla för att publiken hellre går ut i solvärmen (inget riktigt problem kanske under just den här semestern) och de internationella storfilmerna vill ligga så nära galasäsongen som möjligt. För upphovsmän och finansiärer finns det alltid risk för kannibalisering och konkurrens till döds när så många titlar trängs om uppmärksamhet, men för oss i publiken är hösten snarare ett visuellt smörgåsbord med minst en sevärd film i veckan.

Den röda tråden i mitt urval av höstfilmer? Egentligen ingen annan än att de alla har stor potential och – inte minst viktigt – faktiskt bara måste försöka ses i ett avskärmande mörker, på en stor duk. Ingen vägghängd flatscreen i världen skulle till exempel kunna göra rättvisa åt Fredrik Wenzel suveräna bildarbete i ”The Square”.

Lika galet skulle det vara att tränga ihop Sofia Coppolas ångande heta kvinnodrama ”De bedragna” på en liten pytteskärm. Kathryn Bigelow, Denis Villeneuve och Tomas Alfredson är ytterligare en triss höstaktuella filmskapare som alltid skapar visuella upplevelser utöver det vanliga.

Den mäktiga bioupplevelsen gynnar inte bara spelfilmer utan också dokumentärer. Jag såg nyligen Silvana Imam-filmen på en utomhusbiovisning på Way out west-festivalen medan augustimörkret sänkte sig över Slottskogen i Göteborg. Magiskt, helt enkelt.

”The Square”

Regi: Ruben Östlund

Premiär 25/8

Sveriges första Guldpalmsvinnare på galet många år är en djupsvart, satirisk, grymt underhållande och rejält obekväm komedi som tar avstamp i den internationella konstvärlden. Dansken Claes Bang och hyllade Elisabeth Moss står för stjärnglansen.

”De bedragna”

Regi: Sofia Coppola

Premiär 1/9

Filmvärldens mest lågmälda stilikon tog också Cannes med storm i år. Sofia Coppola skrev filmhistoria när hon prisades för bästa regi (andra kvinnan sedan festivalstarten för 70 år sedan) med sin feministiska omtolkning av Don Siegels erotiskt färgade inbördeskrigsdrama. Nicole Kidman, Elle Fanning och Kirsten Dunst gör upp om en skadad soldat.

”Borg”

Regi: Janus Metz

Premiär 8/9

Sverrir Gudnason och amerikanske Shia LaBeouf drabbar samman på tennisbanan i en sjuttiotalsdoftande skildring av de två stora stjärnorna Björn Borgs och John McEnroes laddade relation. Stellan Skarsgård spelar tränaren Lennart Bergelin och Tuva Novotny gör Borgs första fru Mariana Simionescu.

”Lady Macbeth”

Regi: William Oldroyd

Premiär 8/9

Höstens mest subversiva klassikertolkning är utan tvekan denna ”victorian noir”, en filmatisering av ryssen Nikolaj Leskovs Shakespeare-influerade 1800-talsroman om en ung kvinna som gifts bort mot sin vilja och som revolterar mot patriarkatet i armarna på en het tjänare. Sex, uppror och ond bråd död i stilfull kostym.

”Detroit”

Regi: Kathryn Bigelow

Premiär 8/9

Oscarbelönade Kathryn Bigelow (”The hurt locker”, ”Zero dark thirty”) är tillbaka med ett adrenalinstint actiondrama om sextiotalets rasupplopp i Detroit. Har väckt stark debatt i USA om representation bakom kameran, men lägger onekligen till en viktig pusselbit i historieskrivningen om rasism och våld med bäring på dagens USA.

”Silvana – väck mig när ni vaknar”

Regi: Mika Gustafson, Olivia Kastebring och Christina Tsiobanelis

Premiär 15/9

Suveränt färgstark och intim skildring av artisten Silvana Imams snabba resa från vardagsrumstora scener till de stora arenorna. Idolporträtt? Absolut. Men också en fascinerande mångfacetterad bild som innefattar lika mycket styrka och hårda ställningstaganden som skörhet och osäkerhet. Pendlar visuellt mellan det rått dokumentära och drömsk symbolik. Och så en häftig kärlekspassion på köpet.

”The Nile Hilton incident”

Regi: Tarik Saleh

Premiär 25/9

Mörkt kriminaldrama om en mordutredning i Kairo som omgärdas av mutbrott och politisk korruption på högsta nivå. Fares Fares gestaltar en inte särskilt rättrådig snut som dras i en härva av våld, blod och lögner. Svenske Tarik Saleh, med rötterna i Egypten, har låtit sig inspireras av verkliga händelser kring tiden för den arabiska våren. Redan tokhyllad i Frankrike.

”Bladerunner 2046”

Regi: Denis Villeneuve

Premiär 6/10

En uppföljare till Ridley Scotts stilbildande dystopi ”Bladerunner”. Nödvändigt? Kanske inte. Men jag litar på att franskkanadensaren Denis Villeneuve (”Nawals hemlighet”, ”Sicario”, ”Arrival”) bör ha något intressant att tillföra, trettiofem år senare. Ryan Gosling är den nya generationen androidjägare och Harrison Ford repriserar sin roll som Deckard.

”Snömannen”

Regi: Tomas Alfredson

Premiär 13/10

Sex år efter succén med spiondramat ”Tinker tailor soldier spy” är Tomas Alfredson tillbaka med en filmatisering av den bästsäljande deckarförfattaren Jo Nesbøs bok om Oslo-polisen Harry Hole. Michael Fassbender, Rebecca Ferguson och Chloë Sevigny toppar rollistan i ett seriemördardrama som förhoppningsvis tänjer på konventionerna.

”En obekväm uppföljare”

Regi: Bonni Cohen, Jon Shenk

Premiär 17/11

Klimatkrisen är det där som hela tiden underminerar våra liv medan vi är upptagna av annat. Den före detta vicepresidenten Al Gore slutar dock aldrig kämpa och medverkar i en uppföljare till den oscarsbelönade ”En obekväm sanning” som kom för tio år sedan. Å ena sidan har mycket positivt hänt på energisidan, å andra sidan vill Trump hoppa av Parisavtalet. ”En obekväm uppföljare” visar exakt hur förödande det sistnämnda kan bli.
