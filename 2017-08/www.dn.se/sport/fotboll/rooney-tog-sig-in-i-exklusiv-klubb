Rooney tog sig in i exklusiv klubb
Erik Nilson

Med en stor fyrverkerishow framför sig vandrade spelarna i Manchester City och Everton in på Etihad Stadium för att fullborda den andra omgången i Premier League. Röken från pyrotekniken hängde kvar en god stund, vilket fick tv-bilderna från England att likna dem från ett valfritt Stockholmsderby de senaste åren.

Båda lagen hade inlett säsongen med vinster, City genom 2–0 borta mot nykomlingen Brighton och Everton genom 1–0 hemma mot Stoke. I den sistnämnda matchen hette ende målskytten Wayne Rooney. En sagolik comeback i den mörkblå tröjan för Liverpool-sonen, efter 13 säsonger i Manchester United. Den på förhand tuffa bortamatchen mot City skulle också komma att handla om den tidigare Englandskaptenen.if(DN&&DN.Ads){DN.Ads.initAd('776d5bf9-art1');}

Men det började med ett tungt City-tryck mot den unge Everton-målvakten Jordan Pickford. Everton, som sålt sin store målgörare Lukaku till Citys ärkerival United, spelade defensivt men klarade av flera anstormningar från hemmalaget.

Argentinaren Sergio Agüero var inför matchen ett mål ifrån att bli bäste icke-europeiske målskytt i ligan någonsin, men hade inte gjort mål mot just Everton på sex matcher. Och förbannelsen höll i sig. I den 26:e minuten lobbade han in en boll från kanten, men den räddades på mållinjen av Manchester-födda Everton-kaptenen Phil Jagielka.

Bara sex minuter senare blev han frispelad, men drällde med avslutet. Och kort därefter sköt David Silva i stolpen. Istället tog bortalaget ledningen i minut 35.

På en fin passning från Dominic Calvert-Lewin satte 31-årige Wayne Rooney dit foten på bollen, som studsade in via brasilianske City-målvakten Ederson Moraes. Därmed har Newcastle-legendaren Alan Shearer fått sällskap i den exklusiva klubben för spelare som gjort 200 mål i Premier League.

– Att göra mål i en så viktig match är ett vackert ögonblick. Jag är säker på att den röda halva av Manchester är glada nu, sade Rooney till Premier Leagues officiella hemsida efter matchen.

Efter 183 matcher för Tottenham köptes högerbacken Kyle Walker av Manchester City inför årets säsong. Debuten på hemmagräs kunde dock ha slutat bättre för engelsmannen. I den 44:e minuten fick han nämligen syna det röda kortet, efter att ha fått två gula inom två minuter. Tufft läge för Manchester City inför andra halvlek.

Men anförda av publiken öste laget på när spelet återupptogs. Pickford fick göra några kvalificerade räddningar för att hålla sitt lag kvar i matchen.

Everton har inte legat på latsidan under sommarens transferfönster. Nederländaren Davy Klaassen värvades från Ajax och islänningen Gylfi Sigurdsson köptes för en rekordsumma från Swansea. I den 62:a minuten byttes båda in.

Trots en man mindre fortsatte City styra matchen. Och till slut kom kvitteringen. Danilo slog in ett inlägg, som nickades ner slarvigt av Mason Holgate till Raheem Sterling, som pangade in 1–1 i den 82:a minuten.

Matchen var tidvis tuff och i den 88:e minuten utjämnades antalet spelare från vardera lag på planen när fransmannen Morgan Schneiderlin fick sitt andra gula kort, efter att ha gått in hårt i en satsning mot Agüero.

Manchester City höll fast bollen på offensiv planhalva under den fyra minuter långa tilläggstiden, men lyckades inte få in ett vinnarmål. Klaassen stod däremot för en akrobatisk brytning när han gjorde en cykelspark på ett fint inlägg, som seglade in djupt i straffområdet.

Läs mer: Videodomare kritiseras: ”Krävs tålamod”
