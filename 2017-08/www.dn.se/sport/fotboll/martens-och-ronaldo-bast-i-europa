Martens och Ronaldo bäst i Europa
Anders Sännås Lundqvist

Ronaldo hade en lysande säsong, med såväl ligatitel som Champions League–titel med Real Madrid. Och det var Ronaldo som var regissören i de avgörande stunderna. Som i Champions League-finalen i Cardiff, då han gjorde två mål när Juventus besegrades med 4–1.

Martens lyfte för mindre än tre veckor sedan EM–trofén, sedan Nederländerna besegrat Danmark i finalen i Enschede med 4–2.if(DN&&DN.Ads){DN.Ads.initAd('b2f4e73c-art1');}

De båda pristagarna höll en exklusiv presskonferens för det 30–tal jurymedlemmar (reportrar) som var på plats i Grimaldi Forum.

Ronaldo var på lysande humör när han anlände.

– 482 röster, sade han, och kollade intresserat papperet som låg på bordet, och skrattade.

Det innebar att han fick 341 röster mer än tvåan Messi.

Sedan fick han fick frågan om han tyckte det var rättvist att det nästan alltid är anfallare som belönas, och inte försvarare, som exempelvis hans lagkamrat Sergio Ramos.

– Tycker inte att det är orättvist. Vad är det du vill se när du går på fotboll?

Mål, var svaret från journalisterna.

– Precis. Ibland kanske försvarare kan vinna matcherna. Men det är målskyttarna som publiken gillar. Jag måste försvara min position, som ni förstår. Så fortsätt rösta på mig, svarade Ronaldo.

Något försenad dök Lieke Martens upp, och slog sig ned bredvid Ronaldo vid podiet.

– Det är många svåra frågor, sade Ronaldo med lätt ironi, till Martens, och log sitt bredaste leende.

Hade hon förväntat sig att plötsligt jämföras med landsmän som Johan Cruyff, Ruud Gullit och Marco van Basten, de nederländare som tidigare vunnit individuella priser av den här kalibern?

– Nej. För fem månader sedan hade jag bara drömmen att vinna EM. Men nu händer plötsligt allt. Jag lever i en dröm.

Vilka förebilder hade du som ung spelare?

– När jag var yngre tittade jag alltid på Ronaldinho.

När hon sagt det kom en slug blick från Ronaldo.

– Va…, sade jag något tokigt nu. Jag kikade även på Marta, fortsatte hon, med lätt urskuldande blick.

– Men nu naturligtvis också på Ronaldo och Messi, tillade hon för att gjuta olja på vågorna.

Ronaldo log på nytt, och sade att även han tyckte att Ronaldinho var en lysande spelare.

Det här var fjärde gången på tio år som Ronaldo vann priset. Hur har fotbollen förändrats under de här åren?

– Speeden är densamma som för tio år sedan, det har inte ändrats så mycket. Men annat har ändrats, utanför fotbollen. Nu är allt crazy.

– Men det här visar att jag fortfarande är ung, sade 32-åringen, och slängde en blick på trofén.

Det finns en titel som du fortfarande inte vunnit, VM. Kommer det att vara i fokus nästa år?

– För två år sedan pratade vi om Portugal som en nation i skuggan av Tyskland och Spanien. Men vi vann EM. Vi är ännu inte klara för VM-slutspelet, så vi får ta det steg för steg. Men jag drömde alltid vinna något med landslaget, Och vi gjorde det i fjol.

– Så drömmen fortsätter, om vi kvalar in till Ryssland.

Vilka hotar er i Champions League den här säsongen?

– Turneringen handlar alltid om samma lag. Som Real Madrid, Barcelona, Bayern München, PSG och Juventus. Men jag hoppas givetvis vinna igen.

Vilka i den nya generationen kan bli som dig och Messi?

– Det finns några som kan hamna i den här positionen. Spontant kan jag nämna namn som Asensio, Neymar, Mbappe, Dembele, Hazard och Rashford. Det finns totalt 10-15 spelare som har potential att nå vår nivå, som jag ser det.

Sedan vände han sig spontant till det 30–tal reportrar som var med på presskonferensen.

– Applådera henne (Martens). Det här är hennes första individuella pris. Det är hon värd.
