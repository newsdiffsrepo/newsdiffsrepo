Svenskmöten i Champions League
TT

Svenska mästarlaget Malmö FF slogs överraskande ut mot makedonska Vardar i Champions League-kvalets andra omgång.

I stället blir svenskintresset i den här säsongens upplaga av världens största klubblagsturnering de enskilda svenska spelarna ute i Europas toppklubbar.

Manchester United, med Victor Nilsson Lindelöf och Zlatan Ibrahimovic som på torsdagen skrev ett nytt ettårskontrakt, ställs mot Pontus Wernblooms CSKA Moskva från Ryssland och Alexander Franssons Basel från Schweiz i höstens gruppspel.

24-årige Nilsson Lindelöf får också möta sitt tidigare lag, portugisiska Benfica, när United lottades i in grupp A vid en ceremoni i Monaco.

Regerande mästarlaget Real Madrid fick en tuff lottning. Den spanska giganten ställs mot fjolårets tyska ligatrea Borussia Dortmund (med U21-landslagsmannen Alexander Isak), engelska ligatvåan Tottenham och Cyperns mästarlag Apoel i grupp H.

Tyska ligatvåan RB Leipzig, med Emil Forsberg, är ett av två debuterande lag i den här säsongens Champions League. Grupp G med Monaco, Porto och Besiktas ser på förhand öppen ut.

Mikael Lustigs Celtic fick en desto svårare lottning: storlagen Bayern München och Paris SG samt Anderlecht i grupp B. Där blir det däremot ett ytterligare svenskmöte: Isaac Kiese Thelin spelar i belgiska Anderlecht.

Sam Larssons Feyenoord fick också en svår lottning in i grupp F med Sjachtar Dontesk, Manchester City och Napoli.

Även nykomlingslaget Qarabag från Azerbajdzjan får ett tufft välkomnande in i huvudturneringen. Det Bakubaserade laget får möta ideligen storlag i Chelsea, Atlético Madrid och Roma i grupp C.

Finalen spelas i Ukrainas huvudstad Kiev den 26 maj nästa år.
