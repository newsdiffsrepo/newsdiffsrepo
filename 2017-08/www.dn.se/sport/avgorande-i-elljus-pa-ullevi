Avgörande i elljus på Ullevi
Malin Fransson

I och med att lagfinalen inte börjar förrän halv nio på fredagskvällen - och inte är färdig förrän midnatt - kommer Ullevis strålkastare att lysa upp EM-arenan.

Något som blir en ny upplevelse för bland annat Henrik von Eckermanns häst Mary Lou.if(DN&&DN.Ads){DN.Ads.initAd('c70dbd33-art1');}

På frågan hur stoet kommer att reagera ler Henrik och svarar:

– Det är en bra fråga. Det vet jag faktiskt inte själv. Jag har aldrig hoppat henne i strålkastarljus, säger Henrik von Eckermann.

Malin Baryard Johnssons EM-häst Cue Channa har däremot prövat på det tidigare.

– Hon har gjort ett par rundor i strålkastarljus och hon blir lite skärrad av det, berättar Malin Baryard Johnsson.

– Med tanke på det är det skönt att hon har hunnit gå två rundor här i Göteborg innan det är dags. Men det blir intressant att se hur hon reagerar, fortsätter Malin.

I måndags kväll fick ryttarna chansen att rida inne på Ullevi en stund sent på kvällen för att se hur strålkastarljusen på just den arenan är.

– Ljuset här är fantastiskt bra så jag tror inte det ska bli några stora problem, säger förbundskapten Henrik Ankarcrona.

Även Henrik von Eckermann berömmer ljuset på Ullevi.

– Man har varit på tävlingar som har haft riktigt dåligt ljus men här är det nästan lika bra som solen så jag har svårt att tänka mig att det blir några stora problem, säger Henrik von Eckermann.

Läs mer: Vackra men tuffa hinder i Göteborg
