Nilshagen och Dante tillbaka efter den krossade OS-drömmen
Malin Fransson

– EM är inte bara mitt första mästerskap utan det är också min och Dantes första tävling någonsin i Sverige, säger Therese som flyttade till Tyskland redan som 20-åring.

34-åriga Therese Nilshagen blir sällan nervös när hon ska tävla. Nervös var hon däremot i söndags när det i Göteborg var dags för den obligatoriska veterinärbesiktningen av dressyrhästarna inför EM.

– Jag visste att Dante var fin, men det hjälpte inte. Jag var jättenervös och kunde inte slappna av förrän veterinärerna hade gett honom klartecken. Att behövt uppleva en sådan sak som det som hände i Rio en gång till hade varit väldigt jobbigt, säger Therese Nilshagen.

I augusti förra året kom Therese Nilshagen fylld av hopp till OS-staden Rio.

OS skulle bli Therese Nilshagens första mästerskap och hon längtade efter att få tävla mot de bästa i den största tävlingen. Hon och hästen Dante Weltino hade på kort tid gått från att vara ett lovande ekipage till bli ett riktigt bra ekipage, och förväntningarna inför vad ekipaget kunde uträtta i OS var stora.

Men bara några dagar före första tävlingsdagen kom beskedet som förändrade allt.

Dante - som aldrig tidigare hade varit sjuk eller skadad - gick inte igenom veterinärbesiktningen.

Veterinärerna bedömde att hästen hade någon form av rörelsestörning.

För Therese kom beskedet som en chock. Dagen före besiktningen hade hon ridit Dante som då hade varit lika fin som vanligt.

Sorgen över att missa OS blandades med oron över vad det var som egentligen var fel med Dante.

– Till slut kom veterinärerna hemma fram till att Dante måste ha gjort illa en muskel som sitter vid höft- och bäckenpartiet, berättar Therese Nilshagen.

– Riktigt hur det gick till vet vi inte, men samma eftermiddag hade han legat ner och vilat i boxen och jag tror att han kan ha halkat till när han reste sig.

Först när Dantes problem var lokaliserade kunde Therese Nilshagen släppa det som hade hänt i OS.

– När vi hade fått det beskedet var det enklare att börja titta framåt och sluta snegla bakåt. Men det har inte lätt att nå dit det måste jag säga.

Efter hemkomsten till Tyskland fick Dante en lång vila.

Först i slutet av december började Therese Nilshagen träna honom igen - före det hade han bara skrittats.

– Det fanns ingen anledning att skynda på processen utan det var bättre att ta det försiktigt.

I maj tävlade ekipaget för första gången sedan skadan, och bara tre månader senare gör sig ekipaget nu redo för EM.

– Han har känts riktigt fin sedan vi körde i gång. Med sina tio år är Dante ung i de här sammanhangen, och för hans del behöver det inte ha varit negativt att han fick ta ett lugnt andetag så att säga. Det gav hans kropp tid att stabiliseras och det kan säkert också ha varit bra för honom mentalt, säger Therese Nilshagen.

Dressyrekipagens kamp om EM-medaljerna i lag inleds på tisdag eftermiddag inne på Ullevi när lagens två första ryttare rider. Lagtävlingen fortsätter sedan på onsdagen med de två sista ryttarna.

Therese Nilshagen kommer att rida som lagets tredje ryttare och hennes mästerskapsdebut dröjer därmed till onsdag.

– Jag tänker försöka njuta av varje minut inne på arenan, säger Therese Nilshagen.

Läs mer: Pengastinn tour till Stockholm
