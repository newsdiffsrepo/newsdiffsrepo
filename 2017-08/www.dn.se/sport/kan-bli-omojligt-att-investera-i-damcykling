”Kan bli omöjligt att investera i damcykling”
Malena Johansson

Jenny Rissveds postar en bild på sitt instagramkonto. Det är en bild på hennes hand och texten ”när lite extra motivation behövs sätter jag på mig mina handskar från Rio.”

Okontroversiellt kan tyckas, men bakom företagsnamnet som är tryckt över handryggen ligger en infekterad konflikt.if(DN&&DN.Ads){DN.Ads.initAd('b818ee36-art1');}

Två dagar tidigare har Rissveds skrivit ett skarpt formulerat svar på Facebook till den tillförordnade generalsekreteraren i svenska cykelförbundet, Anders Bromée.

Läs mer: Rissveds: Jag käner mig utnyttjad

”Jag är i alla fall övertygad om att det inte är din förtjänst att antalet deltagare i ungdomsklasserna på SM har fördubblats. Snarare är det dessa resursstarka proffsteams förtjänst, då de möjliggör det för oss att prestera på högsta nivå”, skriver Rissveds.

”Att du sätter dig själv och förbundet i offerposition är helt ofattbart.”

23-åriga Rissveds har precis gjort comeback i världscupen efter att inte ha tävlat under året. Hon har berättat att stressen efter OS-guldet i Rio för ett år sedan blev för stor, att droppen som gjorde att hon inte orkade var när två nära släktingar dog i våras.

Nu har det också kommit fram att hennes proffslag Scott-Sram, tillsammans med tvåfaldiga världsmästarinnan Alexandra Engens lag Ghost Factory Racing och regerande juniorvärldsmästarinnan Ida Janssons lag Specialized, legat i konflikt med svenska cykelförbundet under samma period.

Rissveds har beskrivit det som att ”mitt namn såldes”.

I cykelsporten, en idrott som professionaliserades redan i slutet av 1800-talet, är det praxis att man även på mästerskap använder sitt proffslags cykel, hjälm, glasögon, skor, handskar och strumpor.

När det svenska förbundet slöt ett nytt avtal för klädsponsring med svenska hjälmföretaget Poc (de sponsrar med material, inga ytterligare pengar) bröt de mot traditionen.



Svenska cykelförbundets ordförande Stefhan Klang.

Landslagscyklisterna skulle ha förbundets hjälmar och glasögon. Förbundet menar att det ger ytterligare intäktsmöjligheter, som kan gynna deras ungdomsverksamhet.

– Det är banbrytande i sig, vi är först i världen om man ser på den här delen. Tidigare har det inte varit kutym, men det finns ingenting som säger att det inte kan vara så. Och det ser fan så mycket snyggare ut, säger förbundsordföranden Stefhan Klang.

De tre mountainbikelagen protesterade mot det svenska avtalet, och under förra året fick till exempel Rissveds ha sin Scott-utrustning under OS. Men i år vill förbundet driva igenom avtalet, och hoppas att fler följer efter.

I nuläget innebär det att Rissveds, Engen och Jansson inte åker till VM i Australien i september.

– Ibland önskar jag att jag företrädde ett stort förbund som Italien eller Storbritannien. Vi är ju bara en liten skit i cykelvärlden, det är ju bara så, säger Klang.

Men ändå vill ni förändra cykelvärlden?

– Ja, det vill vi göra. Ja, det kanske vi vill.

Rissveds lagchef Thomas Frischknecht säger i en intervju med Pinkbike att han hoppas att det nu blir ”en stor skitstorm över svensk cyklings agerande”.

Emil Lindgren, mångårig internationell mountainbikecyklist och VM-silvermedaljör 2014, säger:

– Det har aldrig presenterats för oss på något annat sätt än från förbundskaptenen. Jag fick reda på det på ett hotellrum i Spanien i mitten av januari, och den första reaktionen var att ”det här går inte”.

– För oss som är professionella blir det som att man blir sviken, för vi har avtal som vi är låsta i där vi har en lön för att hålla på och hoja. Och så ställer de till det.

Det är på mountainbikesidan som konflikten har dragits till sin spets. Men Lindgren berättade även om saken för Emma Johansson, OS-silvermedaljör på landsväg förra året.

Hennes lagchef Rochelle Gilmore i Wiggle-High 5 säger att hon har haft långvariga diskussioner om saken, och kontaktat internationella cykelförbundet UCI fem gånger sedan OS för att få hjälp.

– På ett sätt blir det nästan omöjligt att investera i damcykling om vi förlorar VM. Det skulle inte vara någon poäng med det, säger hon.

Inför i år har hon ändrat i hur kontrakten med cyklisterna är skrivna. Nu står det explicit att Wiggle-åkarna måste bära proffslagets utrustning alltid. Annars kan cyklisten bli tvungen att betala de böter som laget får av sponsorn. Som mest med den nuvarande hjälmsponsorn Kask skulle det handla om ”ett par hundra tusen euro”, ungefär två miljoner kronor.

Rochelle Gilmore berättar att Emma Johansson fick ta saken till Wiggles dåvarande hjälmsponsor Razor för att hitta en lösning mellan dem och Poc. Johansson åkte både OS och VM i Pochjälm.

– Emma skötte det väldigt professionellt. Till slut kom de alla överens, säger Gilmore.

Men konflikten mellan proffslagens kontrakt och förbundets kvarstår. Gilmore säger att hon har haft potentiella sponsorer som har dragit sig ur eftersom hon inte kan garantera att cyklisterna kommer att använda deras produkter på VM också.

– VM är det största evenemanget och på ett sätt är det större än alla andra tävlingar sammanlagt. Våra sponsorer skulle ha svårt att få igen sina pengar om de inte får exponering på VM, säger hon.

I år kör VM-aktuella Emilia Fahlin för Wiggle. Hon vill inte kommentera frågan. På herrsidan på landsväg får sponsorerna betydligt mer exponering under till exempel Tour de France än VM, och Tobias Ludvigsson i franska laget FDJ säger att det är okej enligt hans kontrakt att ha förbundets utrustning. Andra World Tour-lag som DN har varit i kontakt med säger att de aldrig skulle tillåta det.if(DN&&DN.Ads){DN.Ads.initAd('b818ee36-art2');}

Emil Lindgren har själv slutat tävla internationellt i år. Hans svenska lag Serneke-Allebike håller med de internationella lagen, men har inte bestämt hur de ska agera.

Lindgren menar att avtalet med Poc gör det svårare för svenskar att bli proffs.

– Det är en ganska liten cirkus som vi är inblandade i, och det krånglar till det för oss. Vi är jättebesvikna, för vi jobbar redan i motvind. Det är supersvårt att bli proffs om man kommer från Sverige. Det är mycket lättare att anställa en schweizare eller italienare som redan bor i Centraleuropa och har billigare resor.

Förbundsordföranden Stefhan Klang säger att ”att göra förändringar gör ibland ont”.

– Jag känner inga proffslag så jag vet inte hur de resonerar. Jag tror säkert att han (Lindgren) har rätt för han har stor kunskap om de här bitarna. Men om det visar sig att detta är någonting som är intressant för andra förbund så kan det förändra för alla, säger han.

Han menar att proffslagen nedvärderar sin egen verksamhet när de insisterar på exponering på mästerskap.

– Vi äger ju vårt eget varumärke och vårt eget landslag, så hur kan man då skriva avtal som även inbegriper vår varumärkesrätt? Grunden till konflikten är ju att när man gör en förändring mot hur det tidigare har varit så blir det vissa konfliktsituationer.

I skrivande stund har Poc presenterat ett nytt förslag till de tre proffslagen för att försöka lösa frågan inför VM.

Om det skulle bli så att OS-mästarinnan inte åker till VM på grund av det här, är det värt det för svenska cykelförbundet?

– I det korta perspektivet: nej. I det långa kanske ja, säger Klang.
