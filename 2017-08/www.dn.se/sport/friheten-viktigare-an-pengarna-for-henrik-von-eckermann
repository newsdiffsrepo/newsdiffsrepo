Friheten viktigare än pengarna för Henrik von Eckermann
Malin Fransson

– De första månaderna var det en rejäl anspänning. Tänk om någon häst blev skadad – eller om någon inte betalade sin faktura till mig i tid. Jag visste att inget fick gå fel för då skulle det bli jobbigt, fortsätter han.

När hoppryttaren Henrik von Eckermann nu förbereder sig för EM i Göteborg är all oro borta.if(DN&&DN.Ads){DN.Ads.initAd('62c2e5d1-art1');}

Beslutet att starta eget har snarare blivit en succéhistoria.

36-årige Henrik von Eckermanns framgångar under våren och sommaren har visat att han var redo att stå på egna ben.

– Jag har aldrig ångrat mitt beslut – inte ens under de där första jobbiga månaderna, säger Henrik von Eckermann.

EM i ridsport inleds i Göteborg under måndagen, men hoppryttarnas första klass avgörs först på onsdag.

I EM rider Henrik von Eckermann stoet Mary Lou – hästen som har stor del i att oron förvandlades till succé.

Tidigare i år vann Henrik och Mary Lou världscupdeltävlingen i Göteborg och några månader senare slutade ekipaget på en tredje plats i världscupfinalen.

– Jag har en häst som är kapabel att vara med och slåss om medaljer, säger Henrik von Eckermann om EM-chanserna inför hemmapubliken.

Henrik von Eckermann var 22 år när han lämnade Sverige och flyttade till Tyskland för att börja jobba hos fyrfaldige OS-guldmedaljören Ludger Beerbaum.

Det är en vanlig väg för många svenska ridtalanger som själva saknar ekonomiska förutsättningar att elitsatsa.

Under sina första år som anställd fick Henrik slita hårt – och möjligheterna att tävla var begränsade.

För varje år som gick ökade dock Ludger Beerbaums förtroende för den talangfulle ryttaren från Sverige och Henrik fick möjlighet att börja tävla regelbundet – först på unghästar och sedan på allt bättre hästar.

Henrik tackade för förtroendet genom att göra bra ifrån sig på tävlingsbanorna, men problemet med att vara anställd är att du inte har sista ordet.

– Du kanske jobbar på Volvo och vill att bilen ska se ut så här, men din chef säger något annat. Då får du respektera det, konstaterar Henrik.

Det gjorde det svårt för Henrik att planera allt för långt framåt i tiden. När som helst kunde den häst han red de högsta klasserna på säljas.

Trots det kämpade Henrik vidare.

I nästan 13 år – vilket är osedvanligt länge – stannade han kvar hos Ludger Beerbaum innan han kände att det var dags att stå på egna ben och styra sitt eget öde.

– Lika lite som jag ångrar att jag startade eget, lika lite ångrar jag mina år hos Ludger. Jag hade en väldigt bra tid där som på ett bra sätt förberedde mig inför nästa steg, säger Henrik.

Henrik von Eckermann och hans tidigare chef Ludger Beerbaum har fortfarande regelbunden kontakt.

– Vår relation är fortfarande toppen och jag vet att jag kan fråga honom om råd, men allt har sin tid, säger Henrik von Eckermann.

I september lämnade Henrik von Eckermann Ludger Beerbaums gård i Riesenbeck för att starta sitt nya liv på en mindre gård i Bonn, utanför Köln.

Där hyr Henrik in sig hos den tyska hoppryttaren och hästhandlaren Karl Schneider som han kände sedan tidigare.

– Jag hade bestämt mig för att jag ville ha max tio hästar, och att jag inte ville att en och samma person skulle äga samtliga av mina hästar eftersom man då blir väldigt sårbar om något händer, berättar Henrik von Eckermann och konstaterar att han hållit sig till den planen.

– Dessutom ville jag komma till ett litet ställe där jag kunde få lugn och ro. Med tanke på att jag kom från en industri – det är enormt stort hos Ludger med många anställda – ville jag ha något annat. Karls ställe är exakt allt det jag drömde om och hoppades på.

Beslutet att hyra in sig hos Karl Schneider kom också att resultera i att Henrik von Eckermann och EM-hästen Mary Lous vägar korsades.

Egentligen hade Karl Schneider köpt stoet Mary Lou med avsikten att snabbt sälja henne vidare, men när han upptäckte hur bra Henrik och Mary Lou passade tillsammans ändrades planerna.

Henrik von Eckermann fick klartecken att satsa vidare med Mary Lou och framgångarna lät inte vänta på sig.

– Den här säsongen hade jag två mål med Mary Lou – kvala till världscupfinalen och bli uttagen till EM. Nu har jag lyckats med båda sakerna och för mig är det en fantastisk känsla, säger von Eckermann.

– Självklart måste jag tjäna pengar så att det går runt, men jag behöver inga miljarder på kontot. För mig är friheten att själv kunna lägga upp en plan för hästen och fullfölja den värd mer.

Läs mer: Guide: Allt du behöver veta inför EM i ridsport i Göteborg
