EM-målet: 130 000 på Ullevi
Malin Fransson

I juni 2014 stod det klart att Göteborg hade tilldelats EM i ridsport.

Sedan den dagen har tävlingsledaren Tomas Torgersen – som också ansvarar för de stora årliga internationella hästtävlingarna i Scandinavium – jobbat för att skapa en hästfest i centrala Göteborg.if(DN&&DN.Ads){DN.Ads.initAd('1736b474-art1');}

– De senaste veckorna har jag längtat efter att komma i gång. När vi väl fick tillgång till tävlingsplatserna och kunde börja jobba på allvar blev jag lugn. Vår tidsplan håller och allt kommer att vara klart i tid, säger Tomas Torgersen.

Fyra olika discipliner ingår i mästerskapet – dressyr, hoppning, fyr-spannkörning och paradressyr.

Dressyren och hoppningen kommer att avgöras på Ullevi, paradressyren och fyrspannskörningen på Heden och i Slottsskogen.

Till Ullevi har drygt 100 000 biljetter sålts – målet är 130 000.

– Det tror jag att vi kommer att uppnå. Tidigare såldes alla biljetter i god tid, men publikens köpmönster har förändrats. Numera köper man ofta biljetter sent, säger Tomas Torgersen.

Det är bara till dressyren och hoppningen som det krävs biljetter.

På Heden och i Slottsskogen är det fri entré, precis som till invigningen även om man till den måste boka biljett.

I Slottsskogen kommer nästa lördag fyrspannskörningens ofta spektakulära maratonprov att avgöras.

– Min önskan är att vi lyckas få runt 30 000 besökare i Slottsskogen – och det tror jag är möjligt. Göteborgarna älskar Slottsskogen och det är en vana för dem att gå dit. När det dessutom händer roliga saker där borde det locka mycket folk, säger Tomas Torgersen.

Läs mer: Allt du behöver veta inför EM i ridsport
