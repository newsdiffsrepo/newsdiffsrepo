Hans Jansson:   Europa spelade bra – men USA spelade ännu bättre
Hans Jansson

Sportsligt är Solheim Cup den största tävlingen utanför de fem majortävlingarna.

Stämningen och atmosfären runt Solheim Cup är magisk och ställer krav på spelarnas mentala styrka.if(DN&&DN.Ads){DN.Ads.initAd('434e3c18-art1');}

Publikt är evenemanget det största och lockar betydligt fler åskådare än den vanliga tourgolfen.

Den högljudda publiken kommer nära spelarna, sjunger, ropar och pekar – det är fest och det finns ingen ute på banan som inte påverkas.

Rutinerade spelare har genom åren darrat av nervositet. Sneda utslag och inspel varvas med enkla puttmissar.

Samtidigt är tävlingen så speciell att den kan locka fram det bästa ur varje spelare.

Årets upplaga var inget undantag, tävlingen hade det mesta av spänning och känslor.

Även om det bjöds på många enkla misstag och Europa hade två tuffa speldagar i Iowa fick vi se mycket bra golf.

USA imponerade med en fantastisk puttning.

Under lördagens sena spel hade amerikanskorna en makalös utdelning med sänkta bunkerslag, chippar och en drös långa puttar.

Bara att hoppas att många tittade på Eurosports sändningar. Trots alla dessa reklamavbrott, som tar bort känslan och spänningen när det är liveidrott, var det lysande golf vi fick se.

Självaste Annika Sörenstam, Europas kapten, som vunnit 86 tävlingar (tio majors) hade aldrig upplevt något liknande när hon sammanfattade lördagens sena spel.

– Vi hade 35 birdies och en eagle, men ändå förlorade vi tre matcher, sade hon på presskonferensen..

Europa spelade bra, men USA spelade ännu bättre kan det bäst sammanfattas.

Två svenskor fanns med i det europeiska laget den här gången.Rutinerade Anna Nordqvist, 30, som spelade sitt femte Solheim Cup, och debutanten Madelene Sagström, 24, som även är rookie på USA-touren.

I ryggskadade Suzann Pettersens (norskan tvingades lämna återbud bara dagarna innan tävlingen) frånvaro klev Anna Nordqvist fram som ankare i Europalaget.

Trots att 30-åringen från Eskilstuna drabbats av körtelfeber vann hon tre matcher och delade den fjärde.

Hade Nordqvist varit helt frisk hade hon spelat alla matcher.

I söndagens singelspel mötte hon Lexi Thompson redan i den första matchen, allt för att Europa skulle försöka knapra in på USA:s försprång.

Det var tävlingens högst rankade spelare som möttes. Thompson är tvåa på världsrankningen, Nordqvist på 13:e plats.

Europaettan vann de fyra första hålen och var även fyra upp efter nio innan amerikanskan började sin smått otroliga upphämtning.

På sju hål hade hon gjort två eagles och fyra birdies.

Efter 16 hål hade Thompson vänt matchen och hade chansen att avgöra på det 17:e hålet, men missade då en kort putt.

På det sista hålet tömde Anna Nordqvist sina sista krafter och lyckades vinna hålet och matchen delades.

– Jag är helt utmattad, sade Nordqvist som var stolt över sin insats och lagets prestation, till amerikanska NBC.
