Brottarbröderna laddar för VM – för olika länder
Gustaf Andersson

Det är mindre än en vecka kvar till VM i Paris. Bröderna Alex och Leon Bjurberg Kessidis tränar tillsammans i Liljeholmshallen inför avresan under lördagen.

Det här blir första gången som de är med på ett världsmästerskap samtidigt – vilket har gjort att ett stort gäng har bestämt sig för att åka ned och heja på bröderna som båda tävlar i grekisk-romersk stil.if(DN&&DN.Ads){DN.Ads.initAd('f64d1bcf-art1');}

– Det ska bli fantastiskt och bli en otrolig upplevelse. Det ska bli kul att representera både mammas och pappas sida och göra båda familjerna lika stolta, säger storebror Leon Bjurberg Kessidis.

Allting började hemma i Hässelby med en uppväxt i en brottartokig familj.

– Vi har hållit på med brottning hela livet. Pappa brottades, vår farbror brottades, våra kusiner brottades, vår farfar brottades och även hans pappa. Men det är ingen som har nått min och Alex nivå, även om farfar blev grekisk mästare, fortsätter Leon Bjurberg Kessidis.

En skillnad – förutom de olika viktklasserna – är att den sex år äldre brodern Leon Bjurberg Kessidis tävlar för sin pappas hemland Grekland.

– Jag blev lovad guld och gröna skogar när jag var 16 år och hade en förebild i klubben som tävlade för Grekland. Jag tänkte att jag följer samma spår, säger 27-åringen (som fyller 28 senare i år).

Varför har du stannat kvar?

– För att det är ganska komplicerat att göra övergången. Man blir avstängd i två eller tre år där man inte får tävla internationellt. Sedan är det någon avgift på runt 65 000 kronor och jag har inte känt att det har varit värt.

Även Alex Bjurberg Kessidis har tävlat för Grekland, men har de senaste sju åren representerat Sverige.

– Jag tävlade för Grekland på ungdoms-EM 2010, så jag har varit på ett mästerskap med dem. Men sedan så bytte jag direkt, säger 22-åringen.

Var bytte du till Sverige?

– För att det är bättre förutsättningar här och jag bor här och allting. Det finns ingen mening med att tävla för Grekland, och jag vet inte varför jag gjorde det då, och jag kommer inte att göra det igen.

Båda bröderna har höga mål inför sitt 40 man stora supporterfölje.

– Mitt mål är att ta medalj på VM. Jag har varit rankad 17 i världen som bäst (2015), säger Leon Bjurberg Kessidis som tävlar under måndagen.

Brodern Alex tävlar dagen efter:

– Hittills i år har jag vunnit varje internationell tävling som jag har varit med i, och jag är även obesegrat här hemma i Sverige. Formen är god. Jag kommer att bli världsmästare 22 augusti.

Vad talar för det?

– Jag har dedikerat hela mitt liv åt brottningen. Jag tränar heltid och jag vet om att jag är bra just nu, men visst ett VM är ett VM, men förhoppningsvis blir det ett guld med hem.

Det långsiktiga målet för Alex Bjurberg Kessidis är annars OS i Tokyo 2020. Efter VM väntas 80-kilosklassen bli en olympisk gren.

– Annars tar jag bara en viktklass över eller under. Jag vill ha ett OS-guld, säger han.

Fast först handlar det om att bli bäst i familjen. En nog så tuff uppgift där båda bröderna alltså hoppas få kliva upp på pallen.
