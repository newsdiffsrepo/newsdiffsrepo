Festival ska marknadsföra e-handel
Ida Yttergren

Popup-butiker, showrooms och spektakulära evenemang – den ökande konkurrensen inom modehandeln på nätet gör att webbutiker måste hitta sätt att bygga en personlig relation till sina kunder. Tyska e-handelsjätten Zalando satsar på mode-, mat- och musikfestivalen Bread & Butter för att träffa sina digitala kunder i den fysiska världen.

– För oss handlar det om att skapa en upplevelse och få ett emotionellt band till våra konsumenter. Upplevelser offline kommer alltid att vara relevanta. Festivalbesökarna får tillsammans med sina vänner inte bara ta del av mode utan en hel livsstil som de sedan kommer att berätta om, säger Zalandos vd David Schneider.

Festivalen rymmer 30.000 besökare och hålls i Berlin i september. Initiativet växte från att ha varit en mässa med samarbetspartners till ett evenemang för konsumenter.

– Vi ansåg att det var mer relevant att koppla ihop varumärken med konsumenter direkt, säger David Schneider.

Zalando ligger i topp över svenskarnas favoriter bland utländska modesajter. Sortimentet består av skor och kläder från olika varumärken. Storägare är det svenska investmentbolaget Kinnevik. Till årsskiftet öppnas ett lager utanför Stockholm för att kunna erbjuda snabbare leveranser och för att komma närmare den skandinaviska marknaden.

Tillfälliga butiker och upplevelser kan vara ett effektivt sätt att berätta vad som erbjuds, enligt Fredrik Lange, forskare vid Center for Retailing vid Handelshögskolan i Stockholm.

– E-handelsföretagen bjuder in kunder till att själva bygga relation med andra konsumenter. Varumärket blir som en samtalspartner och evenemangen får konsumenterna att dela bilder eller att på andra sätt kommunicera kring kollektioner, säger han.

Fredrik Lange tror att evenemang likt Zalandos musikfestival bara är en början på den typen av upplevelser kopplade till e-handelsföretag.

– Webbutiker arbetar allt mer med att förena varumärkesbyggande med försäljningsdrivande aktiviteter. De behöver addera ett känslomässigt engagemang till varumärket, säger han.

När konsumenter själva får ange vilka faktorer som gör att de återkommer till en webbutik värderas produktsortiment och låga priser högst, enligt den senaste e-barometern. Men även mer tekniskt betonade faktorer kan vara ett effektivt sätt att bygga relation till kunderna. Säkra och snabba leveranser, enkla returer och webbutikens design och funktion värderas högt hos konsumenter.

Medan de flesta börjar som fysisk butik för att sedan satsa på e-handel finns det företag som har gjort tvärtom. Nätbokbutiken Adlibris och den tidigare helt webbaserade friluftsbutiken Addnature är två svenska exempel som numera driver fysiska butiker.

Det svenska e-handelsföretaget Bubbleroom var tidiga med popup-butiker, alltså tillfälliga butiker, och även med permanenta fysiska butiker. I dagsläget satsar företaget på att bygga relation till sina kunder genom att samarbeta med personer som i sin tur har stort inflytande på målgruppen, som kända profiler eller så kallade influencers.

– Vi arbetar bland annat med showrooms och kundkvällar med teman där vi träffar inbjudna kunder och influencers, säger Tina Malmqvist, marknadschef på Bubbleroom.

Dagens konsumenter är medvetna och ställer krav, samtidigt som de uppskattar en positiv överraskning, menar hon.

– Ofta handlar det om att överträffa förväntningarna, säger hon.
