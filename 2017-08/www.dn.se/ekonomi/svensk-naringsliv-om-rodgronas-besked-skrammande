Svensk Näringsliv om rödgrönas besked: Skrämmande
Kalle Holmberg

”Beskedet att regeringen kommit överens med Vänsterpartiet om att gå vidare med förslag om att hindra företag att gå med vinst är skrämmande och för tankarna tillbaka till 1970-talet. Att lagreglera hur mycket vinst ett privat företag får göra är ett kraftfullt ingrepp i äganderätten och den fria företagsamheten”, säger Carola Lemne, Svenskt Näringslivs vd, i en skriftlig kommentar för DN.

Läs mer: De rödgröna överens om hur vinsterna ska minskas i välfärden

Hon fortsätter:

”Överenskommelsen visar tyvärr att vi har en svag regering som brister i ledarskap. Det blir allt mer uppenbart att Stefan Löfven och Magdalena Andersson sitter i knäet på Vänsterpartiets ledare Jonas Sjöstedt och ekonomisk-politiska talesperson Ulla Andersson.”

Moderaterna ser inget sakpolitiskt innehåll i det som regeringen och Vänsterpartiet redogör för i söndagens DN-artikel, uppger partiets presstjänst genom Niklas Gillström. Han skriver i ett sms:

”Eftersom regeringen inte har presenterat något sakpolitiskt innehåll än så avvaktar vi med kommentar tills regeringen har lagt fram förslaget. Moderaternas inställning till tidigare förslag från regeringen är känd och har ej förändrats.”

Läs mer: Johan Schück: ”Deras kritik mot Välfärdsutredningen väger tungt”
