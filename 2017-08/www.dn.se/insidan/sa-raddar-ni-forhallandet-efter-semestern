Så räddar ni förhållandet efter semestern
Malin Nordgren

När semestrarna är slut är det alltid en topp i antalet hjälpsökande par, berättar familjerådgivaren Kajsa Hagberg vid Familjerådgivningen i Stockholms stad. Även efter nyår är det extra många som hör av sig.

Vissa par är bättre på vardagen, andra på att vara lediga. if(DN&&DN.Ads){DN.Ads.initAd('94ce3d1c-art1');}



Det finns två huvudskäl till det, säger Kajsa Hagberg.

– Dels har paren haft tid att umgås, och har kanske kommit fram till att de vill ta tag i sina problem. De kan ha haft goda samtal och vill ha lite av en nystart.

– Dels handlar det om par där semestern varit påfrestande för relationen. Vissa par är bättre på vardagen, andra på att vara lediga. För dem som inte är så bra på ledighet kan umgänget ha tärt på förhållandet.

En anledning till slitningar kan vara att semestern inte har varit byggd på gemensamma beslut, säger Kajsa Hagberg.

– Paret kanske inte har varit eniga om vad de skulle göra, hur mycket de skulle umgås med släkten och så vidare. Man kan ha gått med på något man egentligen inte ville, något man upplevt som ansträngande, och inte ha fått igenom sina egna önskningar.

Dessutom är sommar och semester perioder som vi ofta har höga förväntningar på, och där vi förväntas vara "lyckliga", påpekar Kajsa Hagberg.

Det vanligaste som paren vill ha hjälp med är att förbättra sin kommunikation, berättar hon.

– "Hur talar jag om vad jag behöver, hur ska vi kunna lyssna på varandra?" Det handlar mycket om att handskas med olikheter, och att kunna prata med varandra om sina olika förväntningar och behov.

Det viktigaste rådet är att skapa tid och utrymme för samtal, säger Kajsa Hagberg.

– Det är inte alltid lätt, särskilt inte om det finns barn i förhållandet. Men det kan vara svårt annars också.

Ofta hinner man inte stanna upp och prata, man kastar sig in i olika åtaganden som kommer före parrelationen.

– Men för att verkligen kunna prata med varandra, där båda berättar om vad de känner och behöver, måste man avsätta tid. Man kanske kan sitta ner inför veckan som kommer och stämma av hur den ser ut. Och se om det finns utrymme att göra något på tu man hand, säger Kajsa Hagberg.

Det är inte alltid som relationsproblem är tydliga och uppenbara. Många gånger är det svårt att våga erkänna för sig själv att det faktiskt finns något i relationen som inte fungerar, framhåller Liria Ortiz, legitimerad psykolog och psykoterapeut.

– Det krävs mod för att konfrontera sig själv med det, och för att våga se relationen som den är och inte idealisera den, säger hon. Många är väldigt rädda för vad som ska hända då.

Men om man fortsätter att förneka problemen blir det ofta värre och värre. Det är först när man vågar se verkligheten som man kan gå vidare, menar hon.

Ibland känner man att något inte står rätt till, men man har svårt att sätta fingret på vad det är. För att kunna närma sig det svåra kan man försöka konkretisera genom att sätta sig ner med penna och papper, föreslår Liria Ortiz:

– Man kan skriva ned vad som är mindre bra, vad partnern och man själv gör och säger som visar att det är mindre bra, och vad man själv och partnern bidrar med. Och sedan summera och fundera på hur man kan gå vidare, förslagsvis genom att tala med partnern.

När man pratar gäller det att också ge plats för partnerns sätt att se på det som händer, understryker Liria Ortiz.

– Var genuint nyfiken på hur din partner ser det, och uttryck förståelse när du känner att du förstår. Sätt ord på det du själv känner, försök beskriva utan att anklaga och, framför allt, lyssna utan att avbryta.

Det gäller att inte fastna i ett munhuggande där man inte lyssnar på varandra. Men det är inte alltid lätt, säger Liria Ortiz. När man blir upprörd, ledsen och arg kan det vara svårt att styra känslorna.

– Att prata leder inte alltid till att man kommer närmare varandra. Ibland är det precis tvärtom, man blir argare och argare för varje gång och det blir omöjligt att prata vidare.

I stället för att fortsätta med det som inte fungerar, och som man redan provat ett antal gånger, bör man försöka med något annat, menar Liria Ortiz. Hennes råd är att göra ett veckoschema där man planerar in saker som man kan göra tillsammans.

– Finns det aktiviteter som båda uppskattar? Om inte, kan man hitta på nya? Det är också bra att vara bekräftande mot varandra, både med ord och med fysisk beröring.
