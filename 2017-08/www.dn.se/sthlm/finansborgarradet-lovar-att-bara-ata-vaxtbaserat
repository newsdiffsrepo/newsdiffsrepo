Finansborgarrådet lovar att bara äta växtbaserat
Jessica Ritzén

Finansborgarrådet invigde tillsammans med civilminister Ardalan Shekarabi veckans hållbarhetsfestival som samlar politiker, forskare, artister, konstnärer och företagare kring de globala hållbarhetsmålen.

På plats i Kulturhuset fanns även miljöprofessor Johan Rockström, vice statsminister Isabella Lövin, artister som Bob hund och konstnären Samson Kambalu samt filantropen Gunhild Stordalen.if(DN&&DN.Ads){DN.Ads.initAd('65b10e86-art1');}

– Jag välkomnar initiativet som skapar en plattform för människor från alla sektorer att engagera sig i Sveriges arbete för en hållbar utveckling och Agenda 2030, säger Ardalan Shekarabi (S).

Han menar att Sverige är ett av de länder som jobbar mest ambitiöst med hållbarhetsmålen men att det också förpliktigar.

– Vi måste leverera. Världen ser Sverige som jämlikt men vi har allvarliga utmaningar med segregation och växande ojämlikhet. Ska vi nå upp till FN:s mål så måste vi bryta segregationen.

Hållbarhetsfestivalen handlar om både klimat och ett socialt hållbart samhälle och parallellt med programmet kring Kulturhuset hålls även en internationell forskarkonferens anordnad av Stockholm Resilience Centre.

För att engagera stockholmarna i stadens hållbarhetsarbete har en ek på Djurgården anlitats för att ta emot stockholmarnas egna klimatlöften. På Ståthållarängen ute vid Rosendals trädgård finns en låda där alla kan lägga en lapp med ett hållbarhetslöfte för hur Stockholm och världen ska nå de globala målen.



Karin Wanngård har ett ekbesök inplanerat i veckan.

– Jag ska till eken och har precis bestämt mig för att lägga om kosten till en växtbaserad kost eftersom hälften av våra koldioxidutsläpp kommer från köttindustrin.

Vad äter du då?

– Bara växter och inget kött. I morse åt jag havregrynsgröt med lite sojamjölk. Till lunch blev det en shake av bönor, spenat, broccoli, ingefära och lite allt möjligt. I kväll äter jag ris med tomatröra, med paprika och vitlök. Starkt pepprad till mig och inget peppar till barnen.

Har hela familjen ställt om kosten?

– Ja, men jag ska erkänna att jag till barnen, som är tre och sju år, fortfarande serverar köttbullar, de får en lite lugnare övergång. Men mannen fick ingen lugn och ro, han fick hugga i direkt.

Vad fick dig att ta steget?

– Under en av sommarens alla regniga dagar tittade jag på Food choices på Netflix där man väldigt tydligt går igenom både hälsoeffekter och miljöeffekter. Sedan plöjde jag igenom en Kinastudie om fördelarna med växtbaserad kost. Det är ett medvetet miljö- och hälsoval. Det är ju roligare att vara frisk tills man ska lämna in i stället för att få diverse sjukdomar.

Borde alla stockholmare gå över till växtbaserad kost?

– Jag tycker att alla stockholmare ska göra någonting för att ta ett steg närmare hållbarhet för klimatets skull. Men man får börja där man står. Många stockholmare är superduktiga redan i dag och har svårt att ta ett nytt steg, andra kanske slarvar jättemycket och kanske ska börja med att sopsortera. Man får börja där man står, men ändå göra någonting som är en uppoffring, säger Karin Wanngård.

Vid löfteseken på Djurgården möter vi Inger och Lars Nyström från Upplands Väsby. De är ute på sin dagliga femkilometerspromenad och tycker att de redan lever ganska hållbart. De enas ändå om att lova att använda bilen mindre och att plocka mer skräp.

– Vi har en bil, en gammal Volvo, men kör inte så mycket, den är vår ”sommarstuga”. I dag åkte vi kollektivt till Djurgården och ska promenera in till stan igen. Men visst kan vi använda bilen mindre, säger Inger Nyström, 77 år.

Löfte om att flyga mindre blir svårt eftersom de har barn i Italien. Däremot bekymrar de sig över skräpigheten under sina promenader. De plockar alltid skräp och skänker burkar de hittar till tiggare.

– Vi irriterar oss på förstörelsen vi möter. Det är lång nedbrytningstid på aluminium. Jag tycker att folk ska ta med sig hem det de tar med sig ut, säger Lars Nyström.

Under veckan kan stockholmare, företag och organisationer lämna sina löften för en hållbarare värld under #mypromise2030. Löftena sparas i en tidskapsel som Nordiska museet bevarar och öppnar först 2030. Då kommer man även att kontakta vissa löftesgivare för att se vad som hänt.

Foto i text: Magnus Hallgren
