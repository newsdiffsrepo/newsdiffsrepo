Hätska protester mot afghaner på Medborgarplatsen
Emma Bouvin

Molnen spricker upp och släpper fram augustisolen samtidigt som ett hundratal personer med Sverigeflaggor tågar in på Medborgarplatsen. De går längs med krogarnas uteserveringar på ena sidan. På den andra, vid Medborgarhusets trappor, har ett tusental andra samlats. Även de har svenska flaggor, men de urskiljer sig genom att också ha röda hjärtan i form av ballonger, lappar och ansiktsmålningar.

Läs även: ”Det räcker inte att visa sitt stöd – man måste göra något”if(DN&&DN.Ads){DN.Ads.initAd('907ffb88-art1');}

Den senare gruppen är Ung i Sverige, ett nätverk av unga afghaner som sedan två veckor demonstrerar i centrala Stockholm för att stoppa utvisningarna till Afghanistan. På lördagen har de sällskap av en stöddemonstration arrangerad av det antifascitiska nätverket ”Kämpa STHLM”.

– Svara inte. Vi går inte in i diskussion, säger en kvinna till en ung tjej som får frågor om ”vem som ska betala för alla som vill komma hit”.

Personerna med Sverigeflaggor men utan röda hjärtan har samlats av Facebooksidan ”Stå upp för Sverige”. Deras mål är att demonstranterna från Ung i Sverige ska lämna Medborgarhusets trappor och sedan även landet. I evenemanget på Facebook har de aviserat att de ska ha en ”tyst sammankomst” – de ska stå tysta med svenska flaggor och visa sitt missnöje.

Läs mer: Johan Hilton: Jag har sett de rasistiska demonstranternas ansikten förr

Men särskilt tysta är de inte. Strax efter klockan 13 bestämmer de sig för att lämna det hörn av Medborgarplatsen de har blivit tilldelade av polisen och i stället gå fram till Ung i Sveriges demonstration.

De stoppas av polisen på vägen fram, men stämningen blir hätsk.

– De ska ut ur landet, jävla parasiter, skriker kvinnan som går längst fram och hon får genast medhåll.

”Afghanerna ska ut! Afghanerna ska ut! Sverige står inte bakom er!” skanderar Stå upp för Sveriges demonstrationsgrupp.

Polisen håller emot, konfrontation uteblir. På Ung i Sveriges sida har hundratals slutit upp, 1.500 personer hade anmält att de skulle komma och kanske är de så många.

”Inga afghaner på våra gator, inga afghaner på våra gator!”

Stå upp för Sverige-gruppen är upprörd. De ifrågasätter varför de inte får röra sig fritt på ”sitt torg” och de tycker polisen borde ”slänga ut afghanerna” i stället för att stå i vägen.Ung i Sverige-demonstrationen ropar ”Kärlek! Kärlek!” och när ledaren Fatemeh Khavari ställer sig längst fram med en megafon dränks Stå upp för Sveriges ”ut med packet!” av jubel och applåder.

”Jag undrade var de var, de som ska protestera mot oss. De skriker tydligen, men jag hör ingenting!” säger Fatemeh Khavari i megafonen och mer jubel utbryter.

Sedan utbringar Ung i Sverige en applåd för Hammarbys handbollsflickor, som spelar match mellan de två demonstrationerna utan att verka ta notis om att något pågår runtomkring dem.

Polisen har satt upp avspärrningar på mitten av torget. Ena sidan ropar ”yalla yalla kärlek åt alla”. Andra ropar ”åk hem, åk hem”. En kvinna skriker ilsket ”Det här är inte ditt land. Hoppas ni blir våldtagna som djur!”

Polisens presstalesperson Kjell Lindgren säger till DN att tre personer har avlägsnats från Medborgarplatsen, i övrigt går demonstrationerna lugnt till.

Samtidigt ropar en ung man i Stå upp för Sveriges megafon att han hoppas de på andra sidan ”dör i nästa terrordåd” innan han går in i ett resonemang om antisemitiska konspirationsteorier.

Vid 17-tiden lämnar Stå upp för Sverige-gruppen Medborgarplatsen för att dricka öl. Ung i Sverige ropar fortfarande ”Kärlek!” när de lämnat torget.
