Rädslan tydlig när La Rambla åter öppnar upp
Erik de la Reguera

La Rambla är sig lik – och ändå inte. När polisen tar bort avspärrningarna för fotgängare på det berömda promenadstråket återvänder såväl turister som Barcelonabor successivt till denna artär i miljonstaden.

Mireia Massague. Foto: Alexander Mahmoudif(DN&&DN.Ads){DN.Ads.initAd('aa75e22f-art1');}

Stämningen är tryckt. 34-åriga Mireia Massague är en av flera som bär på blombuketter. Hon lägger ned dem i en växande hög vid mitten av promenadstråket.

– Jag arbetar på ett kontor med fönster mot La Rambla. Vi hörde skriken och kraschen väldigt tydligt, och genom fönstret såg jag alla livrädda människor som kom springande, poliserna med dragna vapen, kaoset... Vi blev kvar på kontoret tills långt in på kvällen, berättar hon.

– Alla visste att det här kunde hända. Jag hade intalat mig att det inte skulle påverka mig så mycket, att det gäller att gå vidare. Men när det händer på riktigt... jag blir glad av att se att människorna är tillbaka på La Rambla. Men jag tror faktiskt att många här fortfarande är i chock, säger Mireia Massague och ser sig omkring på boulevarden.

Foto: Alexander Mahmoud

Foto: Alexander Mahmoud

Vid Plaça de Catalunya står två stora polisbussar och blockerar infarten till promenadstråket. Tungt beväpnad poliser är utplacerade längs hela boulevarden och all biltrafik är fortsatt förbjuden.

Så såg det inte ut igår.

– I andra änden finns det ju trafikhinder, men inte här uppe vid Plaça de Catalunya. Här finns ingenting! Så det var bara för honom att köra upp på gågatan, säger Constatin Catalinou, som till vardags levererar öl till barerna och restaurangerna längs La Rambla.

– Men jag förstår ändå inte hur man kan göra så här. Vad är det för fel på någon som gör så? frågar han sig ilsket och skakar på huvudet.

Foto: Alexander Mahmoud

Bland de turister som återvände till La Rambla fanns 26-åriga Iyen Rossel från Rotterdam i Nederländerna och hennes jämnåriga väninna An-An Gaunan, som bor i Köln i Tyskland.

– Det är så fruktansvärt, det som hänt. Jag trodde verkligen inte att det skulle kunna hända här. Det hade ju varit en annan sak om det hade hänt i Paris, där är man mer mentalt beredd på att något kan hända. Men det verkar som om man inte kan vara säker någonstans, säger Iyen Rossel.

När DN talar med henne finns det ännu inga uppgifter om att den misstänkte gärningsmannen gripits.

–Det känns inte bra, så klart. Man känner sig inte trygg. Men vi kommer att fortsätta vår semester. För det de vill är ju att vi ska bli rädda, och jag tycker att man måste försöka stå emot det, så gott det går, säger Iyen Rossel.

An-An Gaunan nickar och säger:

–Vi som tror att kärlek måste vinna över hat behöver visa det nu.

Klockan 12 på fredagen väntades en tyst minut hållas på Plaça de Catalunya, då bland andra kung Felipe IV skulle närvara.

Foto: Alexander Mahmoud
