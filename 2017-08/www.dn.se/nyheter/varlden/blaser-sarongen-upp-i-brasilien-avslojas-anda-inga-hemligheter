Blåser sarongen upp i Brasilien avslöjas ändå inga hemligheter
Henrik Brandão Jönsson

Första gången jag råkade ut för den oväntade kulturkrocken var på Praia do Amor (kärlekens strand) utanför Praia da Pipa i nordöstra Brasilien. Det var min debut i Brasilien och jag njöt av den nästan öde stranden som är en av de brasilianska surfarhippisarnas favoritstränder längs kusten. Jag knöt en sarong runt höften och bytte om på stranden.

– Vad fan håller du på med? Är du inte klok, sa en kille.if(DN&&DN.Ads){DN.Ads.initAd('9f1a22b8-art1');}

Jag förstod inte riktigt vad han menade och fortsatte att dra ned kalsongerna under sarongen.

– Tror du detta är en nudiststrand, eller?

Om det hade varit ett sällskap äldre pingstvänner hade jag förstått det, men killen som lade sig i mitt klädombyte var i 25-årsåldern och hängde med ett gäng pårökta tjejer och killar i samma ålder. Jag struntade i vad han sa och drog på mig badbyxorna utan några problem.

Illustration: Elin Lindwall

När jag några månader senare flög till Rio de Janeiro mötte jag samma attityd. Du byter inte heller om på stranden där. Du kommer ombytt och går hem i blöta badbyxor eller bikini. Eventuell blåskatarr får du lösa senare. Min fru brukar ha en trasmatta i bakluckan som hon lägger över bilsätet för att det inte ska bli blött när hon kör hem. Penicillin mot blåskatarr brukar hon också ha hemma.

Numera struntar jag i brassarnas nakenfobi och byter glatt om på stranden, trots alla blickar.

Rädslan som brassarna bär på är att sarongen ska blåsa upp just under den sekund som kalsongerna är nere och badbyxorna ska på. Under den sekunden finns det en risk att delar av könsorganet kan synas. Det anses skamligt. Att brassarna ändå gör allt för att nästan visa sina kön på badstranden är en annan sak.

Bikiniunderdelarna som de flesta kvinnor använder kallas ”fio dental”. Det betyder tandtråd och bakdelen brukar inte vara större. Överdelen består i regel av ett par centimeter tyg som precis täcker bröstvårtorna. Om överdelen råkar slira bland vågorna gör det inget. Det anses sexigt att av misstag visa bröstvårtorna. Vad vi talar om här är inget annat än brasiliansk dubbelmoral som försöker peka ut mig som nordisk nudist bara för att jag inte vill gå hem i blöta badbyxor.

Min fru brukar skämmas när jag byter om, men jag gör det med ett leende. Den sekund som sarongen skulle kunna blåsa upp har ändå inte mycket att visa. Där hänger ett vanligt manligt könsorgan, ett sådant som alla män på planeten har.

Det är inget att skämmas över.

Henrik Brandão Jönsson är DN:s medarbetare i Rio de Janeiro.Läs mer: Den franska friheten är tajt och omfattar badmössa
