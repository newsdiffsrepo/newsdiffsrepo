Hassan: När jag skrek så högg han mig i stället
Annika Wilhelmson

45-årige Hassan Zubier var i den finska staden tillsammans med sin sambo, svärmor och sju veckor gamla son hamnade han mitt i terrorattacken på salutorget i Åbo.

Färjan hem till Stockholm, efter en husvagssemester, skulle gå samma kväll och de strosade omkring i centrum. När de sneddade över torget passerade de två kvinnor vid ett tidningsställ. Hassan var nyfiken på vad de gjorde och fick ögonkontakt med en av dem.

Ett tjugotal meter längre fram hör han plötsligt ett hjärtskärande skrik, och ser den andra kvinnan springa förbi i panik.

Den kvinna som han bara sekunder tidigare haft ögonkontakt med ligger på marken och en ung man sitter över och hugger henne i halsen.

När Hassan rusar fram så reser sig mannen och springer iväg. Han tar några steg efter mannen men lägger sedan fokus på kvinnan som blöder på marken. Han är utbildad ambulanssjukvårdare och försöker stoppa blodflödet. Bara någon minut senare är mannen tillbaka och ger sig på Hassan.

– Han försökte hindra mig från att rädda henne. Människor skrek runtomkring, det var kaos.

Han sparkar mot mannen och känner sedan hur något träffar honom bakifrån, och att det rinner längs ryggen. Sedan försvinner mannen igen. Sambon säger att han blöder och han säger åt henne att stoppa blodflödet med t-shirten.

– Nästan ingen hjälpte till, folk stod runtomkring och filmade i stället.

Än en gång kommer mannen tillbaka och attackerar nu Hassans sambo. Först då reser han sig från den blödande kvinnan och känner att han själv är ordentligt skadad. Men han är alltför förbannad för att ta in det just då.

– Jag var säkert rädd också men kände bara ilska. Min sambo hade ramlat omkull och mannen var på väg att hugga henne. Jag skrek att han skulle titta på mig. Mitt i rörelsen vänder han sig och hugger mig i stället.

Vi träffar Hassan hemma i Märsta fem dagar senare. Han har fått beskedet att det är troligt att han kommer behöva rullstol resten av livet, eller möjligen kunna gå med käpp. Han kan i nuläget inte röra fingrarna på ena handen men har han tur kommer armen att bli återställd.

Den blödande kvinnan dog innan ambulansen kom till platsen. Sambon klarade sig med ett ytligt hugg i ena armen. Hassan fick totalt fyra knivhugg, ett som gått rakt genom en nerv i ryggmärgen, ett i sidan och två på bröstet under axeln som skadat hans ena arm. Men han säger ändå att han skulle ha gjort samma sak igen.

– Som ambulanssjukvårdare har man en ed att följa, att hjälpa människor i nöd. Jag skulle inte ha kunnat leva med mig själv om jag vänt en skadad människa ryggen. Min primära uppgift var att rädda kvinnan.

Han är kritisk till att flera människor på plats filmade den pågående attacken med sina mobiler.

– Det är det samhället vi lever i nu. Jag sitter med händerna nedgrävda i en döende kvinnas hals, och folk filmar. Det är tragiskt.

Han är även kritisk till att en invandringsfientlig rörelse demonstrerade mot flyktingmottagande på torget dagen efter attacken och att ett finskt riksdagsparti utnyttjade situationen för att kritisera invandring.

Under ett sommarmöte sa Sannfinländarnas partiordförande Jussi Halla-aho att dödsfallen i Åbo är priset för flyktingmottagandet, skriver finska Hufvudstadsbladet. Han föreslog också att människor som fått nej på sin asylansökan ska placeras på öar utanför Finland.

– Det är så sorgligt att ett politiskt parti använder det hemska som skett i politiskt syfte.

Flera personer försökte stoppa gärningsmannen och hjälpa de skadade, och ännu en man utsattes för våld när han försökte stoppa attacken.

– Han kom till Finland som flykting för några år sedan. Och så hade det här partiet mage att använda attacken i politiskt syfte.

Enligt Hassan blev den mannen först misstänkt för att ha varit en av gärningsmännen när han vårdades på sjukhuset.

Efter attacken har Hassan kontaktats av medier över hela världen. Han har hyllats som hjälte och fått massa kärlek från både anhöriga och okända människor.

– Det betyder jättemycket. Jag hoppas att folk förstår att de som utför sådana här attacker är individer, de gör det inte för att deär muslimer eller för att de kommer från ett visst ställe, säger han.
