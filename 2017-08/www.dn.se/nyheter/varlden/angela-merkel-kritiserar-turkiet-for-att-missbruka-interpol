Angela Merkel kritiserar Turkiet för att missbruka Interpol
Lina Lund

Det sedan tidigare spända tonläget mellan Tyskland och Turkiet har trappats upp ytterligare sedan den tyska författaren Dogan Akhanli greps under sin semester i Spanien i helgen.

Gripandet skedde på begäran av Turkiet som bett om en häktningsorder hos den internationella polisen Interpol.

Turkiet anklagar Akhanli, vars böcker bland annat beskriver kränkningar av mänskliga rättigheter i Turkiet, för att vara medlem i en terrororganisation. Från tyskt håll ses emellertid gripandet som en förevändning att slå ner på regeringskritiker.

• Läs mer: Erdogan: Rösta inte på fienden i Tyskland

Efter påtryckningar från Tyskland släpptes Akhanli på söndagen, men han riskerar fortfarande att utlämnas till Turkiet. Författaren har turkiska rötter men är tysk medborgare.

Den tyska utrikesministern Sigmar Gabriel har tidigare kritiserat Turkiets agerande i fallet Akhanli. Och på söndagskvällen var det Angela Merkels tur att höja tonläget.

– Internationella institutioner som Interpol får inte missbrukas, sade förbundskanslern till tv-kanalen RTL.

Kritiken kommer efter helgens utspel från Turkiets president Tayyip Recep Erdogan som då uppmanade turkar i Tyskland att inte rösta på vissa partier i Förbundsdagen. Angela Merkels kristdemokrater CDU/CSU, Socialdemokraterna SPD och miljöpartiet stämplade han som ”fiender till Turkiet”. Merkel svarade med en utsträckt hand.

– Jag bjuder in alla, att lägga er röst i ett fritt land. Det är vi stolta över, sade kanslern på söndagskvällen.

Hennes talesperson Steffen Seibert hade tidigare twittrat att den tyska regeringen förväntar sig att utländska regeringar inte lägger sig i valet den 24 september.

Flera tyska medborgare sitter fängslade i Turkiet anklagade för att vara medlemmar i en terrororganisation. Dit hör bland andra den kände journalisten Deniz Yücel och översättaren Mesale Tolu.
