Detta vet vi om Younes Abouyaaqoub
Annika Wilhelmson

Younes Abouyaaqoub är född i Marocko och är marockansk medborgare. Han har spanskt uppehållstillstånd och bodde i den spanska småstaden Ripoll, med 11.000 invånare tio mil norr om Barcelona.

Hans familj uppger till spanska medier att han blivit religiöst konservativ under det senaste året. Enligt en kusin till honom blev han hjärntvättad av den lokala imamen, Abdelbaki al-Satty.

– Det här kommer som en chock för oss. Vi hade ingen aning om att det här var på gång. De är så normala ungar, de hade så normala liv. Islam bygger på fred och kärlek. Islam säger inte åt oss att döda, säger kusinen till spanska tv-kanaler.

Hon säger också att han och hans vänner var en ”proper” grupp.

– De klädde sig väl och hade pengar eftersom de alla jobbade. De yngre studerade, säger hon.

En kusin till två av de misstänkta terroristerna säger till El Pais att männen träffat den lokala imamen sedan minst ett år tillbaka. De ska ha träffats regelbundet under diskreta former men låtsas som att de knappt kände varandra om de sprang på varandra på offentliga platser. Det var under Ramadán i juni som de ”förlorade rädslan för att dö”.

– Jag tror att det var då som de visste vad de skulle komma att göra. Då började de behandla sina mammor och familjer mycket ömt och vara hemma mycket.

En före detta klasskompis till Younes Abouyaaqoub beskriver honom som en väldigt blyg person.

– Han var lugn och råkade aldrig i trubbel. Det är mycket chockerande om jag ska vara ärlig, ingen kunde någonsin tro att han var kapabel att göra det här.



Hans mamma vädjade genom spanska medier till honom att överlämna sig själv till polisen.

Younes Abouyaaqoub misstänks ha kört skåpbilen som rammade fotgängare på La Rambla i torsdags. Därefter tros han ha flytt ned i en tunnelbanestation och lämnat område. Därefter tros han ha knivhuggit en man för att stjäla hans bil och med den döda kroppen i bilen forcerat sig genom en poliskontroll. Bilen hittades därefter i Sant Just Desvern utanför Barcelona.



Foto: REX/Shutterstock, AFP

Spaniens anti-terrorpolis misstänkte att han korsat gränsen till Frankrike genom att vandra över Pyrenéerna. Han var efterlyst i hela Europa men på måndagseftermiddagen sköts han ned av polis i Subirats, väster om Barcelona.

Tillsammans med elva andra personer, som alla dödats eller gripits, misstänks han ha deltagit i en terrorcell som planerade dåden i Barcelona och Cambrils.

Polisen misstänker att de tillverkat bomber i ett ödehus i Alcanar, som förstördes i en explosion på onsdagen, dagen innan terrordådet på La Rambla. Minst två av dem tros ha dött i explosionen, varav en misstänks vara imamen Abdelbaki al-Satty.

Polisen misstänker att de planerat attacker på tre mycket turisttäta platser i Barcelona – Sagrada Familia, marknaden La Bouqeria på La Rambla och eventuellt hamnområdet eller flygplatsen.

Spanska polisen uppger att terrorcellen har kopplingar till ett annat Europeiskt land, men vill inte säga vilket av hänsyn till utredningen.
