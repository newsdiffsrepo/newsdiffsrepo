Medan du sov: Världen i korthet den 21 augusti
DN

Tio saknas efter ny krigsfartygskrock

Tio sjömän saknas och fem har skadats efter en krock mellan en amerikansk jagare och ett handelsfartyg öster om Singapore, uppger den amerikanska marinen.Jagaren USS John S McCain, med möjlighet att ta fjärrstyrda robotar ombord, skadades vid aktern på babord (vänster) sida i olyckan som inträffade då den var på väg till ett rutinmässigt hamnbesök i Singapore.

Sök- och räddningspersonal har skickats till platsen. USS John S McCain kunde köra mot hamnen för egen maskin.

Det liberianskflaggade handelsfartyget Alnic MC är ett 183 meter långt olje- eller kemikalietankfartyg. Fartygsuppgifter visar att tankern inte var fullastad med olja.”Förutom bogserbåtar från Singapore är Singapores fartyg RSS Gallant, helikoptrar och sjöräddningsfartyg i området för att hjälpa till”, står det i ett uttalande från den amerikanska marinen.Vattnen utanför Singapore är bland de mest trafikerade och viktigaste i världen. Runt en fjärdedel av världens varu- och oljehandel passerar här.Den amerikanska jagaren har fått sitt namn efter den republikanska senatorn John McCains pappa och farfar. Han twittrar efter olyckan:”Cindy och jag ber för sjömännen ombord på USS John McCain i kväll – uppskattar sök- och räddningspersonalens arbete”.Det är den andra olyckan med amerikanska jagare i asiatiska vatten på lite mer än två månader. I mitten av juni krockade den amerikanska jagaren USS Fitzgerald, som precis som USS John S McCain kan ta fjärrstyrda robotar ombord, med ett containerfartyg. Sju sjömän miste livet i kollisionen.Kaptenen på USS Fitzgerald har fråntagits befälet och 13 sjömän kommer att straffas som en följd av den olyckan.TT-Reuters



Misstänkta kopplas till fler länderSpansk polis fortsätter sökandet efter mannen som körde skåpbilen vid terrordådet i Barcelona i torsdags, där 13 personer dödades. Flera misstänkta tros ha kopplingar till andra länder i Europa.En imam som misstänks för inblandning ska ha sökt jobb i Belgien förra året.Minst en av de misstänkta besökte Zürich i Schweiz i december, och den Audi A3 som användes vid attacken på strandpromenaden i Cambrils befann sig veckan före dådet i Paris.

TT-Reuters



USA:s och Sydkoreas övning inleddSydkorea och USA har inlett sin årliga militärövning.Över 17.000 soldater deltar i den till stor del datorsimulerade övningen som planeras pågå i två veckor.Övningen beskrivs som defensiv, men kärnvapendiktaturen Nordkorea ser den som en provocerande repetition inför en invasion och har varnat för att den kan driva den spända situationen i regionen till kärnvapenkrig.

I juli genomförde Pyongyang en testuppskjutning av två ballistiska robotar som såg ut att kunna nå USA. USA:s president Donald Trump varnade då för att Washington kan komma med ”eld och raseri” till Nordkorea.USA:s försvarsminister James Mattis säger att antalet soldater i övningen har minskats ”för att nå övningsmålen”, och förnekar att det ska ha gjorts i ett försök att minska spänningarna i regionen.– Det här är en övning för att säkerställa att vi är redo att försvara Sydkorea och våra allierade där borta, säger han.

TT-AFP



Merkel kritiserar Turkiets åtgärdTysklands förbundskansler Angela Merkel kritiserar att Turkiet använt en efterlysning via Interpol för att gripa en författare i Spanien. Vid ett valmöte på söndagen sade hon att åtgärden var ett missbruk av den internationella polisorganisationen.Den tysk-turkiske författaren Dogan Akhanli greps på lördagen men släpptes på söndagen.Relationerna mellan Turkiet och EU har varit ansträngda sedan förra årets misslyckade militärkupp i Turkiet.

TT-Reuters
