Terrorhot stoppade rockkonsert i Rotterdam
Adam Svensson

Nederländsk polis har stoppat en konsert med det amerikanska rockbandet Allah-Las, rapporterar tidningen De Telegraaf. Bandet, som skulle börja spela klockan 19.30, lokal tid, förhindrades att spela på grund av ett hot om ett terrordåd. På foton från platsen framgår det att lokalen har blivit avspärrad och att stora mängder poliser i skottsäkra västar befinner sig på platsen.

Polisen i Rotterdam fick konkret information från spanska myndigheter om en planerad attack, rapporterar AFP.

– Det fanns konkret information från den spanska polisen om att en attack var planerad på det aktuella datumet och platsen och att den riktade sig mot detta rockband, säger stadens polischef Frank Paauw.

Rotterdams borgmästare Ahmed Aboutaleb berättade att en spansk skåpbil lastad med gasflaskor hade stoppats i närheten av platsen där bandet skulle spela, rapporterar nyhetsbyrån AP. Det var också en varning från spansk polis som gjorde att nederländsk polis ingrep på onsdagskvällen.

En källa inom rättsväsendet uppger för Reuters att minibussen inte har koppling till dåden i Barcelona och Cambrils, där sammanlagt 15 människor dödades i förra veckan.

På torsdagen kunde en 22-åring gripas efter en insats i södra delarna av Brabant. Han förhörs nu om attentatshotet i Rotterdam, meddelar polisen. Hans bostad har också genomsökts grundligt, rapporterar AP.

Den minibussförare som greps tidigare, under onsdagskvällen, är en mekaniker som stoppades i närheten av konserthallen när han körde berusad. Fordonet hade spanska nummerplåtar och visade sig innehålla gasflaskor.

Enligt polisen framstår det som allt mer osannolikt att föraren har något med hoten att göra. Bombtekniker har undersökt hans bil, och inte hittat något misstänkt utöver gasflaskorna. Man har sökt igenom också hans bostad och inte funnit något med terrorkoppling. Förhören med honom fortsätter dock.

”Mannen, en mekaniker, har gett en förklaring till gasflaskorna som ska undersökas under dagen”, skriver polisen i ett uttalande.

Enligt tidningen De Telegraaf ligger hotnivån i landet kvar på fyra på en femgradig skala.

I ett uttalande skriver bandmedlemmarna att de är ”oskadda och väldigt tacksamma för Rotterdampolisen och andra ansvariga organisationer som har upptäckt det potentiella hotet innan någon skadades”.

Gruppens namn har tidigare upprört vissa muslimer som ska ha känt sig förolämpade, berättade en av bandmedlemmarna i en intervju med The Guardian förra året. Det är oklart om terrorhotet var kopplat till bandnamnet.
