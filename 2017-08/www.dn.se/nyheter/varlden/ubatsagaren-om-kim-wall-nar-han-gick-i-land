Ubåtsägaren om Kim Wall när han gick i land
Sandra Pandevski

Torsdagen den 10 augusti åkte svenska frilansjournalisten Kim Wall med den danska uppfinnaren Peter Madsen på hans ubåt Nautilus. Hon skulle enligt uppgifter göra ett personporträtt på ubåtsägaren. Men Kim Wall kom aldrig tillbaka från resan. Hennes familj anmälde försvinnandet natten till fredagen den 11 augusti.

På fredagsförmiddagen runt 10.30 siktades ubåten vid Kögebukten och via radiokontakt meddelade Peter Madsen att han var på väg in i hamn. Men ubåten sjönk strax därefter och en privat båt räddade kaptenen. if(DN&&DN.Ads){DN.Ads.initAd('40075540-art1');}

Väl på land förhördes Peter Madsen i ett så kallat sjöförhör men var ännu inte misstänkt för något brott. Ubåtsägaren sade att han hade släppt av Kim Wall på Refshaleøen på torsdagskvällen klockan 22.30.

Danska TV2 publicerar videoklipp från stunden när Peter Madsen frågades ut av två poliser när han kom till hamnen i Dragør den där fredagsförmiddagen, skriver Ekstrabladet.

– Har du någon kontaktinformation till henne, frågar ena polisen.

– Det ligger i min telefon på havsbotten, svarar Peter Madsen.

– Du har inte namnet på henne eller vad? frågar den andra polisen.

– Bara att hon heter Kim. Jag kollar inte bakgrunden på en journalist, de ringer och frågar ”kan jag få en intervju”, säger Peter Madsen.

Danska TV2 följer sedan ubåtägaren när han lämnar Dragør med polis. Peter Madsen ler mot kameran och säger att ubåten Nautilus sjönk på grund av ett fel.

– Jag försökte reparera felet men det blev bara värre. Nautilus sjönk på cirka 30 sekunder, och jag kunde inte stänga luckorna eller något. Det är ju väldigt bra, för annars hade jag varit där nere, säger han.

Under nästan två veckor har Kim Walls försvinnande varit ett mysterium men på onsdagsmorgonen den 23 augusti bekräftade Köpenhamnspolisen att den styckade kropp de påträffade utanför ön Amager på tisdagskvällen är Kim Wall.

Läs mer: Detta har hänt i ubåtsfallet
