Annie Lööf: Vill göra mer för barn och unga
Hans Rosén

Barn som på olika sätt far illa var ett bärande tema när Annie Lööf höll tal på Hasselbacken i Stockholm på torsdagen. Hon exemplifierade med enskilda öden och statistik om växande psykisk ohälsa.

– Barn som behöver hjälp för att må bra igen, detta är en fråga som kräver mer plats och uppmärksamhet, sade Annie Lööf.

Hon lanserade ett förslag om att 300 miljoner kronor årligen ska läggas på att öka tillgängligheten och korta köerna inom barn- och ungdomspsykiatrin. Kravet för att få ta del av pengarna är att landstingen kan erbjuda vård inom 30 dagar. Det ingår i Centerns kommande budgetmotion.

– Att göra mer för barn och unga. Att skydda dem som är mest utsatta, det måste vi klara av, sade Annie Lööf.

Sexövergrepp mot barn var också ett ämne i talet. Annie Lööf slog fast att Centern vill höja minimistraffen och slopa preskriptionstiden för sådana brott.

– Eftersom många är barn när de utsätts och inte vågar berätta förrän de är vuxna, förklarar C-ledaren.

Hon uppehöll sig också vid bristerna i sjukvården och angrep Stefan Löfven och regeringen för planerna på att begränsa möjligheterna till bolagsvinster inom välfärden.

– Den svenska vården, både den offentliga och den privata, ska utvecklas, inte avvecklas, sade hon.
