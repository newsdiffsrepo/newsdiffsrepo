Elva länsförbund kräver att Anna Kinberg Batra avgår
Mats J Larsson

Jämtland blev på torsdagskvällen det elfte länsförbundet i Moderaterna att kräva partiledaren Anna Kinberg Batras avgång. Saila Quicklund, ordförande för Moderaterna i Jämtlands län, berättade om länsförbundets ställningstagande för SVT Jämtland.Beskedet kom några timmar efter att Östergötland hade gjort samma sak.

Precis som flera ledande Skånemoderater kräver östgötarna att hela partistyrelsen ska ställa sina platser till förfogande.if(DN&&DN.Ads){DN.Ads.initAd('4a5b55b0-art1');}

– Man kan vara en bra människa och en skicklig politiker, men ändå inte lyckas som partiledare. Anna tog över under knepiga förutsättningar, men har kämpat enormt för det här partiet, säger förbundsordföranden Christian Gustavsson.

I onsdags krävde de moderata distrikten i Stockholms län, Dalarna, Västerbotten och Uppsala att partiledaren lämnar sin post. Tidigt på torsdagsmorgonen gick även Gotland ut med avgångskrav.

– Efter att ha pratat med min styrelse står det klart att det saknas förtroende för partiledaren. Det behövs en förändring, säger Gotlandsmoderaternas ordförande Jesper Skalberg Karlsson.

Vid lunchtid på torsdagen gav länsförbundet i Örebro samma besked på en presskonferens.

– Hon når inte ut med den moderata politiken till väljarna och måste kliva åt sidan, säger förbundsordföranden Anders Århlin som så sent som i onsdags var kritisk till partiledaren, men då fortfarande gav henne sitt stöd.

Vid lunchtid på torsdagen gav M-styrelsen i Södermanland också beskedet att länsförbundet vill se en ny M-ledare.

– Förtroendet är förbrukat och Moderaterna behöver en ny riktning och en ny partiledare för att ta oss ur krisen, skriver länsförbundets ordförande Erik Bengtzboe i ett sms till TT.

Vid 14-tiden kom även det besked som väntades från Stockholms stad, och även det förbundet ställer sig bakom, enligt uppgifter till SVT.

Västernorrland har svängt i frågan och runt 16-tiden enligt SR sällat sig till upproret. Efter att Östergötlands besked på torsdagskvällen är det nu 11 av 22 förbund ställer sig bakom kravet, vilket hälften och alltså mer än en tredjedel – det som är gränsen för att man ska kunna begära en extrastämma i Moderaterna för att rösta om partiledarfrågan.

– Det är många i Stockholm som stödjer Anna Kinberg Batra. Men vi konstaterar att det inte finns möjlighet att klara av den här utmaningen nu, Det finns bara en utväg och det är att byta partiledare och det har jag meddelat Anna, säger Joakim Larsson, förbundsordförande i Stockholms stad.

Länsförbundet i Jämtland Härjedalen ska hålla möte på fredag. En av de länets tyngsta M-politiker, Östersundsoppositionsrådet Pär Jönsson, vill byta partiledare.

– Vi har haft goda chanser att vända saker i och med affären i Transportstyrelsen, men det lyfter inte, säger han till P4 Jämtland.

Förbundsordföranden Saila Quicklund vill avvakta fredagens möte.

– Vi behöver lyssna in och förankra, säger hon.

Hittills denna vecka hade nio länsförbund krävt att en ny partiledare ska väljas på en extrastämma i samband med partiets arbetsstämma den 12-15 oktober. För att få upp frågan på bordet krävs att minst en tredjedel, åtta länsförbund, kräver en extrastämma.

Ett annat alternativ är att Anna Kinberg Batra själv ställer sin plats till förfogande. Men M-ledaren gav på torsdagseftermiddagen samma besked som i onsdags - att hon vill stanna kvar som partiledare.

– Det hade förstås varit bättre för Moderaterna om vi diskuterade vår politikutveckling som Moderaterna ska gå till val på i stället för personfrågor. Att det nu ett år innan valet spridit sig en tveksamhet i partiet skadar sammanhållningen och väljarnas förtroende för partiet. Vi behöver fokusera framåt, driva moderat politik och bli överens internt. Anna Kinberg Batras besked från i går kvarstår, säger partisekreteraren Anders Edholm i ett uttalande.

Moderata ungdomsförbundet (Muf) beslutade efter telefonmöten med förbundsstyrelsen och 25 distriktsordföranden i måndags att ställa sig bakom avgångskraven.

– Där blev det väldigt tydligt att en överväldigande majoritet tyckte att vi skulle gå ut med ett starkt avgångskrav, sade Benjamin Dousa till DN på onsdagen.

Anna Kinberg Batra meddelade på en presskonferens i onsdags att hon inte tänker avgå från sin post.

– Jag ser fram emot att lägga fram och presentera vår nya politik på stämman. Det är det som vi ska lägga kraft på, inte bråka internt, sade hon.

Läs mer: Flera länsförbund kräver att Kinberg Batra avgår

Samtidigt vill flera större länsförbund som exempelvis Västra Götaland behålla Kinberg Batra.

– Det är en besvärlig situation för partiet för nu ägnar vi oss åt att bråka med varandra i stället för att ladda upp inför valkampanjen, säger förbundsordföranden Johnny Magnusson.

Han riktar hård kritik mot sina partiföreträdare i Stockholms län som han menar försöker avsätta sin partiledare med en ”publik kampanj” .

– Det handlar om mobbing, säger Johnny Magnusson i en DN-intervju på torsdagen.

Läs mer: Tänkbara efterträdare om Anna Kinberg Batra lämnar
