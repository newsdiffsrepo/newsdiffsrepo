Ewa Stenberg:   Flera hårda prövningar väntar Löfven
Ewa Stenberg

De borgerliga drabbades av eftertankens kranka blekhet redan ett par dygn efter att de sagt att de skulle rikta en misstroendeförklaring mot tre ministrar i regeringen med på grund av skandalen på Transportstyrelsen.

Statsministerns motdrag blev att låta två av de utpekade ministrarna gå, men behålla försvarsminister Peter Hultqvist (S). Den senare hade minst ansvar för skandalen av de tre, och han är ovanligt populär hos oppositionen.

Alliansens svar blev ett skriftligt uttalande som innehöll ett halmstrå för försvarsministern. Misstroendeomröstningen skulle få vänta till efter att riksdagen öppnat igen den 12 september. Om något nytt framkom skulle de kunna ändra sig.

På torsdagen hade riksdagens försvarsutskott en extra utfrågning av Peter Hultqvists statssekreterare och av ÖB. Det var mötet när halmstrået skulle läggas på bordet. Men det fanns inget, i alla fall inte i oppositionens ögon. Efter sammanträdet stod det klart att de borgerliga avser att stå fast vid sitt ord och gå vidare med misstroendeförklaringen mot försvarsministern, alltså samma minister som C och M i onsdags i gott samförstånd presenterade en ny försvarsuppgörelse tillsammans med.

Sverigedemokraternas försvarstalesperson Mikael Jansson skrev på Twitter efter mötet i försvarsutskottet att ”Försvarsmin känns alltmer oskyldig”, och pekade på statsministerns ansvar. Peter Hultqvist är populär hos SD:s försvarspolitiker, till skillnad från övriga ministrar.

SD kommer trots detta inte att lägga fingrarna emellan för Hultqvist utan stödja en misstroendeförklaring, även om partiet föredrar att fälla hela regeringen.

Då ligger bollen åter hos Stefan Löfven. Han har tre huvudalternativ.

1 Ställa kabinettsfråga och säga att Hultqvist är viktig för Sveriges säkerhet i en orolig tid och att han inte tänker acceptera att försvarsministern avsätts. I så fall avgår statsministern och regeringskrisen blir ett faktum. Hittills tyder inte mycket på att Löfven väljer den linjen. Han vill fortsätta regera i den allt starkare högkonjunkturen. Skulle S och MP nå en punkt då det kostar mer än det smakar att regera vidare är det viktigt att falla på rätt fråga. Den heter inte säkerhetsskandalen på Transportstyrelsen.

2 Löfven kan i samband med att riksdagen öppnar göra en ny förändring i regeringen och ersätta Hultqvist. Han kan säga att han gjort sitt yttersta, men att oppositionen menar allvar.

3 Regeringen kan i stället låta oppositionen stå sitt kast och göra sitt bästa för att sprida en positiv bild av försvarsministern och påminna om den oroliga omvärlden. Misstroendeomröstningen kan komma att sammanfalla med stora militärövningar, så bilder av en orolig omvärld finns det gott om. De opinionsmätningar som gjorts visar att det inte heller ger pluspoäng i väljarkåren att avsätta Hultqvist.

Oavsett om regeringen väljer alternativ 2 eller 3 har den ett starkt intresse av att få i gång en debatt om andra frågor än säkerhetsskandalen.

Men det är ett arbete i uppförsbacke. Det är svårt att tro att den är över. Säkerhetspolisen informerade Anders Ygemans statssekreterare Ann Linde (numera EU- och handelsminister) första gången i september 2015.

I november drog Säpo i nödbromsen. Ändå gick Transportstyrelsen vidare. Varför gick inte regeringen in och stoppade projektet, som ju bröt mot lagen?

Det är svårt att tro att riskerna inte diskuterades i regeringskansliet, som ju hade fått information. Det är också svårt att förstå att en statssekreterare som är så proffsig att hon snart upphöjs till minister inte informerar sina kolleger på statsministerns kansli om saken.

DN berättade i går att riksåklagaren flera gånger informerats om målet mot Transportstyrelsens dåvarande generaldirektör. Åklagarmyndigheten insåg uppenbarligen att det är en stor och allvarlig sak. Detsamma insåg Säkerhetspolisen och Försvarsmakten.

Om regeringskansliet inte begrep det, och höll statsministern utanför har Löfven ett annat problem. Då har han inte skapat en kompetent organisation för att leda landet.

Kryper skandalen ännu närmare statsministern är det värre för regeringen än att förlora tre ministrar.
