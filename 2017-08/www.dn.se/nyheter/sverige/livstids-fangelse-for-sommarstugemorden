Livstids fängelse för ”sommarstugemorden”
Ulrika By

Efter drygt 20 rättegångsdagar och två genomförda rättspsykiatriska undersökningar av huvudpersonerna i ett av Sveriges mest uppmärksammade kriminalfall föll i dag Västmanlands tingsrätt dom i de så kallade sommarstugemorden.

Tingsrätten gick helt på kammaråklagare Jessica Wennas yrkande och dömer 42-åriga Johanna Möller på samtliga tio åtalspunkter till livstids fängelse.if(DN&&DN.Ads){DN.Ads.initAd('90e1f16a-art1');}

Läs också: Därför döms Johanna Möller till livstids fängelse

– Jag är mycket glad över att vi lyckades få tingsrätten att se hur de här händelserna hänger ihop och att det nu finns en dom som slår fast vad som hänt, kommenterade kammaråklagare Jessica Wenna domen.

Åklagarsidan har inte för avsikt att överklaga domen. Det har dock Amanda Hikes, Johanna Möllers advokat:

– Min klient är oskyldigt dömd. Utredningen har inte skett på ett objektivt sätt utan hela tiden styrts på det sätt att hon skulle dömas. Det finns ingen teknisk bevisning. Min klient är mycket besviken över domen, sa Amanda Hikes som också menade att mediernas rapporterande om fallet kan ha påverkat rättens inställning till 42-åringen.

– Hon var dömd på förhand.

Menar du att din klient varit utsatt för ett justitiemord?

– Det lämnar jag åt hovrätten att bedöma. I mina ögon har hon dömts på väldigt lösa grunder. Tingsrätten har gjort flera helt felaktiga bedömningar, både av bevisläget och vad gäller den medåtalade 21-åringens trovärdighet.

– De påstår att han inte haft någonting på att vinna på att agera som han har gjort. Ingenting kunde vara mer felaktigt, menade Hikes.

När det gäller mordet på 42-åringens ex-man är Amanda Hikes än mer förvånad över tingsrättens resonemang:

– När det gäller min klients ex-man vet ingen ens vad som har hänt – ändå blir min klient dömd för anstiftan till mord. Hur kan det anses vara ställt utom allt rimligt tvivel, vilket lagen kräver?

För närvarande pågår fortfarande en förundersökning mot tre personer som polisen misstänker var på plats när ex-mannen dödades. I den utredningen avvaktar man för närvarande på rättshjälp från utlandet för att komma vidare.

Den medåtalade Mohammed Rajabi, den 21-årige ex-pojkvännen till Johanna Möller, erkände flera månader in i polisutredningen att det var ha som mördat 42-åringens pappa och försökt döda även mamman. Efter ytterligare förhör medgav han att Johanna Möller var den som förmått honom att döda och även identisk med den person som skjutsade honom till det avsides belägna sommarhuset.

Han döms till 14 års fängelse, utvisning och förbud att återvända till Sverige.

Rajabis advokat Lars Jähresten var inte förvånad över domen. Han pläderade själv för det straff hans klient nu fått i tingsrätten.

– Jag har ännu inte diskuterat med min klient om han vill att vi ska överklaga. Det finns ett litet utrymme för att få ner straffet ett par år med tanke på hans låga ålder.

– Min klient mår fruktansvärt dåligt av det som hänt. Han var helt och hållet i 42-åringens våld och hade inga egna motiv att ge sig på hennes föräldrar. Men han gjorde det, och han har trovärdigt berättat det han kan det om hände, ansåg Lars Jähresten.

Johanna Möller döms alltså på tio olika punkter: mord och försök till mord (föräldrarna), anstiftan av mord (maken) samt stämpling till mord i några fall, stämpling till grov misshandel i ett fall, grovt bedrägeri, försök till grovt bedrägeri medelst brukande av falsk urkund, givande av muta, urkundsförfalskning, och hot mot tjänsteman till fängelse på livstid.

Redan innan slutpläderingarna i juni månad gav tingsrätten besked om att rätten ansåg att bevisningen mot de båda åtalade höll och att de var skyldiga. De genomgick då var sin rättspsykiatrisk undersökning. Ingen av dem ansågs lida av någon allvarlig psykiskt störning när brotten begicks, varför fängelse var den enda aktuella påföljden.



Foto: TT



Efter det beskedet följde en lång diskussion om Mohammed Rajabis ålder. Åklagaren yrkade i ett första skede på livstidsfängelse även för honom, då man menade att Rajabi är 25 år gammal i dag. I ett sent skede fick dock domstolen in ett dokument från Iran, där Rajabi växt upp, och rätten slog fast att han var 20 år vid brottstillfället. Det gjorde att åklagaren ändrade sitt yrkade från livstid till 14 års fängelse.

Mohammed Rajabi ska också utvisas ur landet efter avtjänat straff, något som han motsätter sig.

– Afghanistan är ingen säker plats. Å andra sidan blir det ju inte aktuellt med någon utvisning förrän om flera år, så jag vet inte vad som kommer att hända i den delen, säger Lars Jähresten.

Stora delar av domstolens resonemang utgår från att den nu livstidsdömde Johanna Möller saknar trovärdighet. Hon har bland annat gett tio olika versioner om vad hon gjorde den kväll hennes pappa mördades. Hon har också, via lappar och brev, som hon försökt smuggla ut ur häktet försökt påverka utredningar genom att förmå bland annat sina barn att – mot betalning – få fram vittnen.

Amanda Hikes, hennes advokat, menar dock att det finns naturliga förklaringar till hennes klients beteende.

– Hon har känt sig väldigt pressad att försöka komma fram med förklaringar om vad hon gjort och inte. Det har lett till de olika utsagorna från hennes sida. Dessutom har hon befunnits sig i chock och sorg, hon också.

Vad gäller mordet på maken döms Johanna Möller att betala skadestånd till alla hans fyra barn på 75.000 kronor vardera. Mannens pappa får 75.000 kronor och hans mamma 105.000 kronor. Mannens syster får skadestånd på 45.000 kronor.Vad gäller mordet på sin pappa och mordförsöket på sin mamma ska Johanna Möller betala 75.000 kronor i skadestånd till sin syster och 244.000 kronor till sin mamma. Hon ska även betala ett skadestånd till ett livförsäkringsföretag på 267.000 kronor.
