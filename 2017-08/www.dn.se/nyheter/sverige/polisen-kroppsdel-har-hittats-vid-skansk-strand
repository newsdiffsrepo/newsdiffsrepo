Polisen: Fyndet är inte en kroppsdel
Adam Svensson

En person ringde vid lunchtid till polisen och tipsade om att han har hittat ett föremål som kunde vara en kroppsdel i närheten av stranden i Höllviken i södra Skåne.

– Det var en privatperson som hade hittat något vid strandkanten. Vi fick in larmet vid 11.38, säger Åsa Emanuelsson, presstalesperson vid Skånepolisen.

Dansk polis har underrättats om fyndet. Muligt fund af kropsdel ud for Falsterbo i svensk farvand. Der er pt. ikke yderligere oplysninger. #politidk https://t.co/WpvGiANQz5— Københavns Politi (@KobenhavnPoliti) 24 augusti 2017

Vid 20.30-tiden gick Skånepolisen ut med att fyndet, tvärtemot vad som tidigare meddelats, inte är en mänsklig kroppsdel. Det stod klart efter en kriminalteknisk undersökning.

Under hela eftermiddagen har polisen haft tekniker i området och en del av strandlinjen har varit avspärrad.

– Vi är fortfarande på platsen och jobbar, sa Åsa Emanuelsson sent på eftermiddagen.

Vid 18.15 befann sig fortfarande både polis och räddningstjänst på platsen och undersökte området. Polisen höll en del av strandlinjen avstängd och räddningstjänsten hade även dykare på platsen. Vid 21-tiden hade avspärrningarna hävts utan att några ytterligare fynd gjorts.

– Man har spärrat av en del av strandlinjen och även det området där man hittade föremålet tidigare. Dykare från räddningstjänsten är på platsen och jobbar, sa Åsa Emanuelsson strax innan klockan 19.

Enligt den danska polisen är det ännu för tidigt att avgöra om fyndet har någon koppling till journalisten Kim Wall, vars sargade kropp hittades på måndagen i Öresund. Dansk polis och hemvärnet har sedan dess undersökt kuststräckor i området runt den danska ön Amager i jakten på kvarlevor. Polisen har också gått ut med att man söker efter Kim Walls kläder, som inte återfunnits.

Texten uppdateras.
