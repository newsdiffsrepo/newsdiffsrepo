30-årig man skjuten på öppen gata i Herrljunga
Kalle Holmberg

– Vi har en man som är skjuten på öppen gata. En stund senare anträffas två personer som kan sättas i samband med den händelsen, säger Elias Artberg, gruppchef på ledningscentralen polisen Region väst, till DN.

Dessa båda personer greps och är nu anhållna för försök till mord.if(DN&&DN.Ads){DN.Ads.initAd('067d5a14-art1');}

– Det är en man i 30-årsåldern som skjutits och förts till Sahlgrenska. Nu vidtar sedvanliga utredningsåtgärder. Det är fortfarande oklart skadeläge på mannen, säger Henrik Sterner, vakthavande befäl på ledningscentralen polisen Region väst, lite senare på kvällen.

Göteborgs-Tidningen skriver att skjutningen kan ha koppling till en trafikolycka som följde lite senare, där en personbil voltade. Uppgifterna bekräftas inte av polisen.

När räddningstjänsten anlände till platsen fanns det inga skadade personer kvar. Vittnen ska ha uppgett att två personer lämnat platsen, där en uppenbarligen dramatisk avåkning skett.

Enligt Borås Tidning inträffade olyckan på länsväg 181, som sträcker sig från Vårgårda i väster, via Herrljunga till Falköping.

För drygt en månad sedan, den 13 juli, inträffade en skottlossning i Herrljunga, en ort med 4.000 invånare. Då skadades en ung man vid tågstationen.

Läs mer: Man skjuten i Herrljunga

Enligt Alingsås tidning var den skottskadade då en man i 25-årsåldern som fördes till sjukhus med allvarliga men inte livshotande skador. Mannen ska några veckor senare ha gjort sig oanträffbar för polisen genom att ha gått under jorden. Polisen har ännu inte gripit någon misstänkt för den skjutningen, skriver tidningen.
