Borgerliga går vidare med misstroendeförklaring – men SD anser Hultqvist "oskyldig"
Mats J Larsson

På mikrobloggen Twitter skriver Mikael Jansson, försvarspolitisk talesperson, att Hultqvist ”känns alltmer oskyldig”.

Men Jansson skriver samtidigt:

"Partiet har inte ändrat sig i misstroendefrågan, det jag menar är att Hultkvist (försvarsministern stavar sitt efternamn med q, DN:s anmärkning) ändå skött sitt departement bra i frågan."

– När vårt parti tar ställning är det ju riksdagsgruppen som avgör och jag kommer att rösta som gruppen, säger Jansson till TT.IT-skandalen. Försvarsmin känns alltmer oskyldig, men statsmin:s ansvar för Rikets säkerhet, när vi återtar totalförsvaret? #säkpol #svpol— Mikael Jansson (@MikaelJansson8) August 17, 2017

De borgerliga tycker tvärtom att torsdagens möte bekräftade Hultqvists stora ansvar.

– Det här var ännu ett tillfälle då man hade kunnat få någon förklaring till underlåtenheten att agera. Men någon sådan förklaring gavs inte i dag, säger försvarsutskottets ordförande Allan Widman (L).

Statssekreterare Jan Salestrand (S) efter mötet med försvarsutskottet. Foto: Daniel Costantini

I alliansens pressmeddelande från den 27 juli står att misstroendeförklaringen mot försvarsminister Peter Hultqvist kommer att kvarstå när riksdagen öppnar den 12 september ”om inget nytt då framkommit som skulle ge skäl till förändrad bedömning”.

Men Moderaterna var efter mötet, det sista i raden av försvarsutskottets i detta ärende, överens om att misstroendeförklaringen mot försvarsministern kvarstår.

– Det här snarare bekräftar det, säger Hans Wallmark (M), försvarspolitisk talesperson.

Även Kristdemokraterna står fast vid hotet om misstroendevotum när riksdagen öppnar den 12 september.

– Det här har inte ändrat min bild av det som har hänt på något sätt. Det är fortfarande ofattbart varför man inte vidtog åtgärder genom att larma statsministern och stoppa det pågående brottet, säger Mikael Oscarsson (KD), försvarspolitisk talesperson.

Centerpartiets ledamot i försvarsutskottet, Daniel Bäckström, meddelar i ett sms till DN att även hans parti fortsatt står bakom misstroendeförklaringen mot Peter Hultqvist.

Socialdemokraterna hoppas dock fortfarande att den borgerliga misstroendeförklaringen ska dras tillbaka.

– Försvarsministern har gjort det han ska. Man kan alltid tycka att man borde göra mer och ha en föreställning om att alla går omkring och pratar med alla, men så går det ju verkligen inte till, inte ens här i riksdagen, utan man håller sig till det område man har ansvar för, säger, säger Åsa Lindestam (S), vice ordförande i försvarsutskottet.

På försvarsutskottets möte berättade Hultqvists statssekreterare Jan Salestrand (S) att han fick information om it-skandalen i slutet på februari förra året. Men han hävdar att han inte förde informationen vidare eller diskuterade saken med andra statssekreterare, trots att det handlade om rikets säkerhet.

– Man kan ha akuta frågor som kräver att regeringen på något sätt måste ta ett initiativ kollektivt, till exempel ett regeringsbeslut. Här var myndigheterna aktivt igång med att hantera den här frågan och berörda departement jobbade med frågan. Det innebär att jag inte såg något behov från min sida lyfta detta, säger Jan Salestrand.

Han pekar på att näringsdepartementet och den tidigare infrastrukturministern Anna Johansson (S) var den som hade ansvaret att föra informationen vidare till statsminister Stefan Löfven (S). Den fastnade dock enligt henne och Löfven hos hennes tidigare statssekreterare Erik Bromander.

Överbefälhavaren Michael Bydén informerade på mötet om de skador som it-skandalen på Transportstyrelsen, som ses som en allvarlig situation, orsakat Försvarsmakten. Vissa av dessa var sekretessbelagda.

– Så här långt i den bedömning som vi gör ser vi ingen påtaglig påverkan på den sammantagna operativa förmågan, sade Michael Bydén till journalister efter mötet.
