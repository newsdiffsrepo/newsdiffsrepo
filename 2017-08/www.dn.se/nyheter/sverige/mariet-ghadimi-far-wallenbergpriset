Mariet Ghadimi får Wallenbergpriset
Carl-Johan Kullving

Tillsammans med sin syster grundade Mariet Ghadimi organisationen Tris 2002, samma år som Fadime Sahindal mördades i Uppsala. I dag är hon dess verksamhetschef och även doktorand på Stockholms universitet.

– För att vara riktigt ärlig är det här inte ett pris jag någonsin har tänkt att jag skulle vara nominerad till, ännu mindre att jag skulle få det. Det är stort och ett viktigt erkännande för mig och för det arbete jag har gjort, säger Mariet Ghadimi.if(DN&&DN.Ads){DN.Ads.initAd('df208c18-art1');}

1980 kom hon och hennes familj till Sverige från Iran. Hon var sex år gammal och såg hur två kulturella kontexter krockade med varandra. Som tonåring fick Mariet Ghadimi se en av sina nära vänner bli bortgift i ett tvångsäktenskap, vilket satte djupa spår i henne.

– Då fanns ju inte ord som hedersrelaterat våld. Det fanns en annan syn och acceptans på kulturella uttryckningar och sedvänjor, som på alla plan gick emot det mänskliga och liberala, säger hon.

När hon vände sig till skolan fick hon bara svaret att de inte kunde göra något. Det fick henne att fokusera allt på skolan. Efter gymnasiet i Uppsala ville Mariet Ghadimi bli självständig och flyttade från Uppsala via Göteborg till Stockholm och utbildade sig till socionom på Stockholms universitet. Där doktorerar hon i dag vid institutionen för socialt arbete.Jag ser hedersförtryck och våld som ett av de största hindren för barns och ungas integration i Sverige.

– Jag kombinerar min forskning med det praktiska arbetet vilket är en stor tillgång för mig. Jag tittar på ungdomars värderingar kring sexualitet och oskuldsnormen, hur de ser på det i dag och vad vi har att vänta oss inom 10–15 år och också på ungdomars handlingsutrymme kring vad de får göra, säger hon.

Mariet Ghadimi är verksamhetschef på Tris. Organisationen reser runt i landet och informerar om hedersrelaterat förtryck och våld. Den har också skyddade boenden och en nationell telefonlinje som barn och unga kan ringa till för att få stöd. Utöver det har organisationen också flera integrationsprojekt och driver fotbollsklubben Ronja i Uppsala, som syftar till att introducera unga tjejer med inskränkt livsutrymme till ungdomsidrotten.

– Min roll är att se till att allt flyter på och den stora utmaningen är att hinna svara på alla mejl. Jag är också ansvarig för våra skyddade boenden och har mycket kontakt med myndigheter och jag möter ofta politiker, både lokalt och på riksnivå, säger Mariet Ghadimi.

Tris arbetar även med att sprida kunskap om personer med funktionsnedsättning som utsätts för hedersrelaterat våld och arbetar förebyggande mot det.

– Det är en tyst målgrupp som har det svårare och där måste kunskapen bli större.

Prissumman för Raoul Wallenberg-priset är 100.000 kronor och Mariet Ghadimi har en tydlig plan för hur pengarna ska användas på bästa sätt.

– Jag har tänkt utlysa en uppsatstävling för socionomstuderande, så att fler engageras att skriva i ämnet. Sedan ska vi på Tris kunna nå ut till fler grundskolor och gymnasieskolor, för där är behovet av information till lärarkåren och eleverna stort.

Varför tror du att du får Raoul Wallenberg-priset?

– Jag ser hedersförtryck och våld som ett av de största hindren för barns och ungas integration i Sverige. I och med att det kommer fler och fler människor från länder där dessa normer och värderingar är mer vanligt förekommande blir det här en ännu mer aktuell och stor utmaning i Sverige, säger Mariet Ghadimi.
