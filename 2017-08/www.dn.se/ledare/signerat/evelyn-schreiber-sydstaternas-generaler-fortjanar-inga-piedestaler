Evelyn Schreiber:   Sydstaternas generaler förtjänar inga piedestaler
Evelyn Schreiber

Föreställ dig att du är en afroamerikansk förälder som ska förklara för din dotter vem Robert E Lee är, och varför just han hyllas med en prålig staty mitt på torget i staden där ni bor.

Robert E Lee, sydstatsgeneralen och slavägaren.if(DN&&DN.Ads){DN.Ads.initAd('1ca1cd02-art1');}

Skulle du kunna göra det?

Den retoriska frågan ställdes av New Orleans borgmästare Mitch Landrieu under ett uppmärksammat tal i mitten av maj, efter att han fattat beslutet att plocka bort många av stadens sydstatsmonument, inklusive en staty av just Robert E Lee.

Beslutet följdes av häftiga protester, bland annat från grupper med rötter i vit makt-rörelsen. Men Landrieu backade inte utan påminde i stället stadens invånare om vad den tidigare presidenten George W Bush en gång sa: ”En stor nation gömmer inte sin historia. Den står för sina brister och rättar till dem."De flesta monument över gamla sydstatsgeneraler i USA är inte lämningar från inbördeskriget, utan har tillverkats och placerats ut långt senare.

Det är symboliskt att just New Orleans, som fram till att slaveriet avskaffades år 1865 hade USA:s största slavmarknad, nu gör upp med sitt mörka förflutna. Och staden är inte ensam om att välja denna väg.

Sedan den våldsamma konfrontationen i Charlottesville förra veckan, som startade med en demonstration mot att en staty ska tas bort, har flera stater i södra USA beslutat – eller skyndat på arbetet med – att plocka bort sina sydstatssymboler. Det rör sig framför allt om statyer och monument på offentliga platser, men också om namn på alltifrån vägar till byggnader.

”Vad innebär det att man tar bort historiska statyer på det här viset?” frågade en reporter ängsligt i Sveriges Radio under torsdagen. Kan man bara radera historia?

Men det är ett historielöst sätt att se på saken. Framför allt tar man inte i beaktande hur och varför statyerna står där de står från första början. Det är som många amerikanska historiker har påpekat: De flesta monument över gamla sydstatsgeneraler i USA är inte lämningar från inbördeskriget, utan har tillverkats och placerats ut långt senare. Många tillkom på 1920-talet och andra så sent som under 50- och 60-talen. Sydstatsflaggan, som plockades ned från statshuset i South Carolina i juli 2015, hissades först på 60-talet, hundra år efter krigets slut.

Varför just då, och varför så sent? För att det är under dessa perioder som medborgarrättsrörelsen har varit som mest aktiv i USA. Vid tidpunkter då svarta har slagits för sina rättigheter har en motreaktion varit att gjuta statyer av soldater som slogs för att behålla slavsamhället. Därför är statyerna inte bara historiska berättelser – de har fungerat som maktmedel för att fortsätta att förtrycka svarta. Och det är inte så svårt att förstå varför nazister nu slåss för att bevara dem.

”Så den här veckan är det Robert E Lee. Jag undrar, är det George Washington nästa vecka? Och Thomas Jefferson veckan efter det?” kommenterade president Donald Trump demonstrationen i Charlottesville. Han fortsatte: ”Man måste fråga sig själv, var tar det stopp?”.

Det finns de som, likt Trump, oroar sig för en sluttande plan-effekt när man börjar plocka bort historiska monument. För var drar man gränsen för vilka historiska personer som var tillräckligt ”goda” för att få stå avbildade som statyer? President George Washington och Thomas Jefferson var båda slavägare. Ska deras statyer också bort?

Men det är egentligen ganska enkelt. För som Harvardprofessorn Annette Gordon-Reed uttrycker det (The Atlantic 28/6): ”Vi kan skilja på människorna som slogs för att bygga upp USA och de som slogs för att förstöra det”. Sydstatsgeneralerna är inga hjältar och de slogs inte för någon ärofylld sak – varför ska de stå som vördade ledare på offentliga platser?

Att ta bort statyer är inte detsamma som att radera historia. Däremot kan det vara ett sätt att försonas med den.
