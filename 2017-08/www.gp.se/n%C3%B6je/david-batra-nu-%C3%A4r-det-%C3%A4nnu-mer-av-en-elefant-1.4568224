David Batra: "Nu är det ännu mer av en elefant"


TT




Nöje
I höst ska David Batra turnéra med "Elefanten i rummet" – en föreställning om att vara gift med M-ledaren Anna Kinberg Batra. Som nu avgår från posten.



Men trots de förändrade förutsättningarna har komikern inga planer på att ställa in eller byta spår.
– Det finns fler idéer och ännu mer att prata om nu, känns det som. Nu är det ännu mer av en elefant, säger han.
Batra, som i flera år undvek att skämta om sin fru, har nu drygt en månad på sig att skriva om delar av showen, som har premiär den 29 september. Men det har han inget emot.
– Standup är väldigt levande och ett svårt jobb. Det handlar om här och nu. Allt kan alltid hända i politik och i samhället och då är det vår uppgift som komiker att skämta om det. Jag är fortfarande gift med elefanten.
Så vad säger du om beslutet att avgå?
– Det får min fru prata om. Det är hon som är politikern i familjen. Jag får tänka ut om det finns något roligt att säga om det här fram till premiären.
