Cwejman: Skippa biffen

Adam  Cwejman



Ledarkrönika
Vattenbristen i världen börjar på vissa håll bli ett akut problem. Något som driver utvecklingen är den ökade efterfrågan på kött som i jämförelse med spannmål kräver betydligt mer färskvatten. Detta är en utveckling som kan vändas om fler bestämde sig för att välja bort biffen emellanåt.



Enligt en studie publicerad i tidskriften Nature led 14 procent av jordens befolkning år 1900 av vattenbrist, under 2000-talet har den siffran ökat till 58 procent. Den siffran kommer att stiga ytterligare de närmsta åren.
Den enkla förklaringen till ökningen är att jordens befolkning är 16 gånger större i dag än vad den var tidigt 1900-tal. Välståndsökningen gör även sitt. Vi använder dagligen mer vatten än vad som var fallet för hundra år sedan.
Men det är inte långa morgonduschar som står för den största vattenkonsumtionen. Störst andel står jordbruket för, mellan 90-94 procent i ett globalt perspektiv. Den siffran är högst i Asien där risodlingarna står för en överväldigande andel av vattenbehovet.
Ett viktigt skäl till att vattenbristen ökar är välståndsutvecklingen. Miljoner med människor i tidigare mycket fattiga länder har fått en ökad disponibel inkomst, med denna kommer även nya vanor och konsumtionsmönster. Köttkonsumtionen är kanske den mest elementära och för många samhällen ett tecken på just välstånd. Det är den ökade efterfrågan på kött som driver på vattenbristen.
I en studie publicerad i Environmental research letters dras slutsatsen att vattenbristen i stora delar av världen kan minskas med en omställning av dieten. Forskarna konstaterade att en minskning av köttkonsumtionen påverkar produktionen av foderproduktionen som då kan ställas om till spannmålsproduktion. En kalori kött kräver tio gånger mer vatten än en kalori spannmål.
Slutsatsen forskarna drar är att en ändring av dieten skulle kunna innebära en så omfattande besparing av färskvatten att nästan två miljarder människor skulle få en ökad tillgång. En minskning av köttätandet leder inte till samma besparing i hela världen. Störst effekt skulle det få i Europa, Sydamerika och Nordamerika. På vissa platser finns andra lösningar som också kan minska vattenanvändningen.
Effektivisering och bättre vattenrening har också potential att minska vattenanvändningen. Problemet är att det ofta är just den ökade efterfrågan på kött som driver fram vattensvinn inom livsmedelsindustrin då priset konstant måste pressas. Effektivisering av vattenanvändningen kostar pengar och prioriteras sällan där vattnet betraktas som en allmän och inte privat tillgång.
Går det inte att äta kött och ändå minska vattenbristen? Det finns exempel på välfungerande ekologisk köttproduktion i Sverige.  Men den köttproduktionen är i regel småskalig och därför dyr. Den växande medelklassen i världen efterfrågar billigt kött.
All befolkningsökning kommer att leda till ett ökat användande av vatten. Det är inget konstigt med det. Människor utgör naturligt en miljöbelastning, i synnerhet människor som lever och mår bra. Men denna miljöbelastning måste minimeras så utvecklingen blir långsiktigt hållbar och så att fler människor får njuta av ökat välstånd. Att minska sitt köttätande, även om det bara är lite, kan spela en avgörande roll för att bromsa den globala vattenbristen.
