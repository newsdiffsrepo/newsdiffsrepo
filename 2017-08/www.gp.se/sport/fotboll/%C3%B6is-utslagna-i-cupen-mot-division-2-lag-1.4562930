Öis utslagna i cupen – mot division 2-lag

Andreas Johnsson



Öis
Svenska cupen bjöd på en rejäl praktskräll när Örgryte IS blev utslagna efter att man förlorat med 2-1 borta mot division 2-laget Tvååkers IF. – Klart att det är en besvikelse, säger tränare Marcus Lantz efter matchen.



Efter en tung period i Superettan åkte Örgryte IS ned till Halland för att gästa division 2-klubben Tvååkers IF i Svenska cupen. Det skulle dock inte bli någon bekväm och lättsam tillställning för Marcus Lantz och hans mannar. Första halvlek bjöd på få riktigt farliga målchanser och det skulle dröja till den 27:e minuten innan Johan Elmander kunde ge Öis ledningen.
Men Tvååker lyckades komma tillbaka innan första halvlek var över och på tilläggstid blev det kvitterat i matchen efter att Labinot Syla satt sin straff.
– Under den första halvleken har vi ganska bra kontroll på matchen ändå, efter den ska vi absolut leda, säger tränare Marcus Lantz efter matchen.
2-1 och praktskrällen ett faktum
Division 2-laget stod för en minst sagt inspirerad prestation när man gång på gång pressade tillbaka Örgryte IS. Flest av de farliga lägena kom från hallänningarnas fötter och till slut tog man ledningen efter att Björk missbedömt bollbanan i minut 55.
– I den andra halvleken så är de bättre än vad vi är, så det är inte mycket att säga om det.
Öis hade några fåtal chanser till att kvittera under matchen, men 2-2-målet uteblev och "Sällskapet" fick till slut se sig besegrade mot Tvååkers IF. En praktskräll som innebar en riktigt kalldusch för Marcus Lantz & co som därmed inte får vara med under Svenska cupens gruppspel under den kommande våren.
– Det är såklart inte bra, det här innebär ju att vi missar bra gruppspelsmatcher. Det hade varit bra matcher att ha. Så det är klart att det här är en stort besvikelse.
Örgryte IS kom som sagt till mötet i Halland med en tung period bakom sig, senaste matchen i Superettan förlorade man mot nästjumbon Frej.
– Det är såklart en formsvacka vi befinner oss i just nu, många lag under en säsong kommer in i en formsvacka och det befinner vi oss i just nu. Vi måste komma på banan igen nu och börja ta poäng.
Tänker inte ge upp som tränare
När det kommer till Marcus Lantz roll som tränare i "Sällskapet" finns det en hel del supportrar som tycker man ska leta efter en ersättare. Men det är inget som Lantz själv funderar över.
– Jag ser ganska klart på det, vi får titta på det framöver. Men jag har sagt det innan, hade vi legat sist i Superettan hade det ju känts kört. Men vi ligger på åttondeplats med många poäng ned, man kan välja två vägar; antingen lägger man sig ned och tycker synd om sig, eller så krigar vi ännu hårdare, Det gäller både spelare och ledare.
Kommer du vara tränare nästa match mot Dalkurd?
– Skulle det komma andra besked kan jag inte göra så mycket åt det, men från min egen sida kommer jag att köra på.
