Sista chansen - Liseberg skrotar klassiker


Josefine Olausson




Göteborg
Det har varit en klassiker på Liseberg i många år - men nu rivs populära Sagoslottet för att ge plats att nykomlingar i nöjesparken.
– Sagoslottet har passerat sitt bäst före-datum, säger Katarina Warnström, presskontakt vid Liseberg.



Sedan 1968 har den klassiska attraktionen Sagoslottet haft sin bestämda plats på Liseberg där den årligen har lockat tusentals barn och vuxna med på en tur genom sagornas värld.
På söndag går de sista turerna - sedan skrotas Sagolslottet.
– Den känns väldigt nostalgisk. Sagoslottet har varit med i olika former sedan 1968 då den hette Peter Pan och sedan 1984 har den funnits i sin nuvarande form med namnet Sagoslottet, säger Katarina Warnström, presskontakt vid Liseberg.
Attraktionen består av 15 gondoler som åker under en upphängd skena. Under åkturen på slottet presenteras olika sagor för besökarna.
LÄS MER: Liseberg öppnar – utan nya attraktionen
"Det är dags"
Anledningen till att Sagoslottet skrotas stavas Valkyria - den nya berg- och dalbanan som förväntas träda i kraft under 2018.
– Det är dags nu. Sagoslottet har en begränsad livslängd och har passerat sitt bäst före datum, samtidigt som den ligger på en plats där vi behöver bygga Valkyria, säger Katarina Warnström.
Hon har tidigare berättat för GP att många barn i målgruppen som åker Sagoslottet inte känner igen sagorna.
– Det är nog många vuxna som kommer att sakna den för att de själva har upplevt attraktionen och därefter åkt med sina barn och barnbarn.
LÄS MER: Vd:n "Loke är en av de dyraste karuseller vi byggt"
"Alla ska få komma och åka av sig"
Katarina Warnström berättar att det så småningom kommer att finnas en liknande "darkride" för barn som liknar Sagoslottet, men när det blir är ännu oklart.
På söndag klockan 21.00 går sista åkturen i Sagoslottet. Därefter kommer attraktionen enligt Katarina Warnström att rivas så fort som möjligt.
– Vi har försökt hålla i gång den så länge som möjligt, nu kommer den rivas för att vi ska kunna påbörja bygget med Valkyria. Alla ska få komma och åka av sig en sista gång, de här sagorna berättas inte lika mycket längre, säger hon.
