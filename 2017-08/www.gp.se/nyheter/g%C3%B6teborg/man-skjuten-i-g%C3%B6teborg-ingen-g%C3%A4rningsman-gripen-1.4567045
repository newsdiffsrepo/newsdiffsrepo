Man skjuten i Göteborg – ingen gärningsman gripen


Gabriella Elbied Pettersson




Göteborg
En man blev under den sena torsdagskvällen skjuten i Tynnered i Göteborg. Två misstänkta gärningsmän flydde platsen kort efter händelsen och polisen har inlett en förundersökning gällande försök till mord.
– Vi har inte gripit någon men flera vittnen har sett två unga män hoppa in i en personbil och lämna platsen i samband med skottlossningen, sade Ulla Brehm under kvällen.
Ingen person har under fredagen ännu gripits.



Ingen person har ännu gripits efter gårdagens skjutning i Tynnered, uppger polisen under fredagseftermiddagen.
Under fredagen har polisen fortsatt sitt arbete med att prata med boende i närheten och dörrknackning i området.
Polisen är intresserade av en svart Volvo V40 som ska ha setts i samband med händelsen. Enligt polisen har dock den skadade personen inte varit samarbetsvillig i under fredagen, vilket försvårar utredningen, menar polisen.
– Det finns olika anledningar till varför man inte vill tala med polis. Det kan vara att man är rädd inför framtida hot eller att man tror att man ska sköta det här själva, säger Fuxborg, presstalesperson vid polisen i region Väst.
Enligt polisen är den skadade mannen känd hos polisen sedan tidigare, men på vilket sätt kan polisen inte gå in på i nuläget.
Finns det kopplingar till tidigare skottlossningar i Göteborg?
– Det är ingenting vi kan utesluta i nuläget, säger Christer Fuxborg.
Man skjuten i benet
Det var vid 22-tiden under torsdagskvällen som en man blev skjuten i benet vid Bergkristallsparken i Västra Frölunda.
– Mannen har blivit skjuten i benet, sade Christer Fuxborg vid tillfället.
Den skottskadade mannen fördes till Sahlgrenska sjukhuset med ambulans. Mannen ska vara mellan 20 och 30 år gammal. Under fredagsmorgonen kommenterade Sahlgrenskas presstjänst mannens skadeläge.
– Tillståndet är stabilt, sade Lisa Räng vid Sahlgrenskas presstjänst.
Misstänkta gärningsmän flydde i bil
Polisen jagade sent under torsdagskvällen två misstänkta gärningsmän som ska ha lämnat platsen i en bil.
– Vi har inte gripit någon men flera vittnen har sett två unga män hoppa in i en personbil och lämna platsen i samband med skottlossningen, vi letar nu efter dessa män, sade Ulla Brehm under kvällen och fortsatte:
– Vi vet att de försvann fort från platsen, så det är mycket som talar för att de har något med detta att göra. Det är två unga män som ska vara mörkklädda.
Stort polispådrag
Ett vittne berättade för GP om ett stort polispådrag vid ett bostadsområde i närheten av Bergkristallsgatan.
– Jag har sett flera polisbilar och ambulanser här utanför, berättade hon.
Enligt GP:s reporter på plats spärrade polisen av ett omfattande område kring Bergkristallparken. Vid en basketplan hade polisens kriminaltekniker markerat ut ett flertal spår med hjälp av muggar. Polisen bekräftade under torsdagskvällen för GP att man anträffat tomhylsor vid platsen.
– Det pågår ett spaningsarbete, vi har bland annat polis med hund i området som har hittat flera tomhylsor, sade Ulla Brehm under torsdagskvällen.
En granne som bor precis vid polisens avspärrningar berättade för GP att hon hörde skjutningen.
– Jag trodde först att det var raketer, hundarna blir rädda. Men jag hörde inte så många smällar, bara en eller två, sade grannen.
Rubriceras som mordförsök
Polisen har inlett en förundersökning med brottsrubricering försök till mord.
– Vi har flera vittnen och de kommer naturligtvis att lämna fler detaljer under förhör och de olika föröhören kommer kompletera varandra. Vi har poliser med god person- och lokalkännedom i dessa områden, det går inte utesluta att de kan få en bättre bild av vad som har hänt utifrån signaliment och att uppgifter från olika personer pusslas ihop.
Strax innan klockan halv ett natten mot fredagen hävde polisen sina avspärrningar efter att man samlat in de fynd som hittats vid platsen.
