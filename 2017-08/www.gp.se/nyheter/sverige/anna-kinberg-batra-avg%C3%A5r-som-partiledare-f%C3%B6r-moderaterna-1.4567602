Anna Kinberg Batra avgår som partiledare för Moderaterna

Caroline Lundgren



Sverige
Det har stormat kring Anna Kinberg Batra under den senaste veckan då hittills 11 av 22 moderata länsförbund krävt hennes avgång. Under en presskonferens på fredagen meddelade hon sin avgång som partiledare.



Artikeln börjar under tv-inslaget




Klockan 9.30 på fredagsmorgonen hölls en presskonferens av Anna Kinberg Batra där hon meddelade sin avgång som partiledare för Moderaterna.
– Det finns inte förutsättningar att fortsätta. När allt handlar om annat än vår politik är det inte möjligt att fortsätta, säger hon under presskonferensen.
Artikeln fortsätter under direktrapporten



Kinberg Batra kommenterade även den senaste tidens interna uppror inom Moderaterna, där hon menade på att partiets politik har försvunnit i dramatiken.
– Det är för många moderater som ägnar sig åt det som närmast kan beskrivas som självskadebeteende. Jag tål kritik, men jag tror inte att våra väljare ser vårt politiska innehåll alls.
Den tidigare partiledaren menade också på att hon inte känner sig nöjd med Moderaternas stormiga läge den senaste veckan, och att hon inte heller själv är nöjd med sin egen insats. Kinberg Batra påpekade dock att hon är nöjd över partiet som helhet under de senaste tre åren och passade på att slänga in en känga till Stefan Löfven.
– När andra har legat i hängmattan har vi presenterat jobbreformer och två ministrar har lämnat. Nu när den politiska hösten ska börja är vi Moderater bra rustade, bättre än på tre år, men det är inte möjligt för mig att genomföra mitt uppdrag, säger hon.
Kinberg Batra uppgav att hon fattade beslutet om att avgå under gårkvällen, då allt fler länsförbund meddelade sina krav på hennes avgång. Hon ser dock stolt på sin tid som partiledare för Moderaterna.
– Jag är stolt. Och jag är stolt över att vara den första kvinnliga moderatledaren. Jag hoppas att min dotter en dag kan få se en kvinna som stadsminister.
LÄS OCKSÅ: "Utvecklingen har visat upp politikens allra värsta sidor"
Hälften av länsförbunden krävde hennes avgång
Kinberg Batras position som partiledare för Moderaterna har ifrågasatts starkt inom partiet under den senaste veckan. I tisdags krävde enstaka kommunalråd hennes avgång, och Muf, moderata ungdomsförbundet, ställde sig snabbt bakom uppmaningen.
Dagen efter meddelade även länsförbunden i Stockholm, Dalarna, Västerbotten och Jämtland att också de kräver att Anna Kinberg Batra avgår från sin post. På torsdagen anslöt sig Stockholms stad, Örebro, Gotland, Uppsala, Södermanland, Västernorrland och Östergötland till upproret. Detta innebär att totalt 11 av 22 länsförbund kräver hennes avgång, vilket är mer än vad som behövs för att ett nyval av partiledare ska kunna hållas. Minst åtta länsförbund behövs för att kunna kräva ett extraval.
LÄS OCKSÅ: Partiledarstrid ofta lika med opinionsras
Västra Götaland står bakom partiledaren
Västra Götaland är ett av de länsförbund som stått bakom Anna Kinberg Batra. GP har tidigare skrivit om hur Jonas Ransgård, moderat kommunalråd i Göteborg, ställt sig kritisk till de offentliga krav som ställts på Kinberg Batra att lämna sitt uppdrag.
– Det här gagnar inte Alliansen och Moderaternas chans att vinna val. Man gör en personfråga av något som egentligen är politiskt, säger han.
Allianskollegorna stöttar på Twitter
Strax efter att Anna Kinberg Batra meddelat sin avgång som partiledare för Moderaterna, började hyllningarna strömma in från kollegorna i Alliansen. Annie Lööf skriver på sin Twitter att Kinberg Batra är en varm person med ett starkt driv och Jan Björklund meddelar på sitt konto att han beklagar att hon känner sig tvingad att avgå.


Tack Anna för gott samarbete dessa tre år, du har en varm personlighet med ett starkt driv. Läs hela min kommentar: https://t.co/v0IJGUanbZ pic.twitter.com/0WWArLrkth — Annie Lööf (@annieloof)
25 augusti 2017




Beklagar att Anna känner sig tvingad avgå. Känner stor respekt för henne, efter nära tre års nära samarbete. Tack Anna! — Jan Björklund (@bjorklundjan)
25 augusti 2017


Ebba Busch Thor använde sig av Instagram för att beskriva känslorna kring Anna Kinberg Batras avgång.

Anna har att kommit bli en kär vän och uppskattad kollega. Hon är en varm person och en noggrann… https://t.co/ic5Jt35ujo — Ebba Busch Thor (@BuschEbba)
25 augusti 2017


Statsvetare: Påminner om krisen inom Socialdemokraterna
Statsvetaren Jenny Madestam, som är verksam vid Södertörns högskola, uppgav inför Kinberg Batras presskonferens att den mest troliga utgången var hennes avgång som partiledare. Hon menar på att striden inom Moderaterna mest påminner om krisen inom Socialdemokraterna där Håkan Juholt tvingades bort.
– Det är lättast att jämföra de partierna då det är två stora partier med många olika maktcentra. När det blir sådana här konflikter eller kriser i ett parti positionerar sig de olika falangerna och så vidare, säger Madestam till TT.
TIDSLINJE: Förtroendekrisen inom Moderaterna
