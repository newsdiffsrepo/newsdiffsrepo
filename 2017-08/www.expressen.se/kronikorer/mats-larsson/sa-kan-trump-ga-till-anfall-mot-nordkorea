Så kan Trump gå till anfall mot Nordkorea
Mats Larsson

Temperaturen sänktes lite i veckan. President Donald Trump blev på hemmaplan sysselsatt med efterverkningarna av händelserna i Charlottesville där vita nationalister och nynazister demonstrerade och hade mindre tid att uttala sig om Nordkorea.

Och Kim Jong-Un lät meddela att den detaljerade planen han fått om att sända fyra Hwasong-12 missiler mot Guam, inte kommer att sättas i verket. I alla fall inte för tillfället.

Men få tror att faran är över på den koreanska halvön. Måndagen är nästa krisdatum då USA tillsammans med Sydkorea inleder en årlig stor militärövning i Sydkorea. Den brukar alltid väcka nordkoreanernas vrede. Nordkorea varnade för okontrollerbart kärnvapenkrig i helgen.

I fjol valde Kim Jong-Un att detonera en femte kärnvapenladdning som svar på övningen. Då hette USA:s president Barack Obama. En president som förespråkade ”strategiskt tålamod” med Nordkorea.

Donald Trump har med all önskvärd tydlighet gjort klart att det tålamodet är till ända. Så här sa han i augusti exempelvis Kim Jong-Un:

– Om han framför ett hot, i form av ett öppet hot - något han för övrigt har gjort i många år - eller om han gör något mot Guam eller något territorium som är allierat med USA, så kommer han verkligen att få ångra det och ångra det snabbt.

Trump talade också om att USA var ”laddat och klart” för militära insatser. Den amerikanske presidentens retorik har gjort Sydkoreas nye president Moon Jae-In orolig.

Han varnade i förra veckan Trump för att USA behöver Sydkoreas medgivande för att inleda militära aktioner på den koreanska halvön. USA har cirka 25 000 soldater stationerade i Sydkorea.

– Krig ska aldrig få bryta ut igen på den koreanska halvön, sa Moon Jae-In.

Även Kinas president Xi Jinping har uppmanat Trump i ett telefonsamtal att tona ner retoriken. Kina har samtidigt varnat Nordkorea för att Peking kommer att förhålla sig neutralt om Kim Jong-Un inleder någon slags attack mot USA.

Så vad för typ av militära aktioner kan USA genomföra mot Nordkorea? Ja, när Trump säger att det är ”laddad och klart” så talar han inte om en fullskalig invasion av Nordkorea.

En sådan operation tar månader att förbereda och inget tyder i dagsläget på att USA planerar en så allvarlig militär upptrappning. Men USA kan slå till militärt på annat sätt.

Så vilka alternativ har president Donald Trump? Vad kan ha ge order om?

1. Slå ut en nordkoreansk robot

När Nordkorea den 4 juli genomförde sitt första test av en interkontinental robot, så övervakade amerikanska militär avfyrandet från luften. Enligt nyhetswebb-sajten Diplomat följde de utvecklingen på marken i 70 minuter innan roboten avfyrades.

Om USA ser nya tecken på att Nordkorea planerar provskjuta nya robotar så kan USA försöka slå ut den med exempelvis en amerikansk kryssningsrobot eller en begränsad flygattack.

FN har fördömt de nordkoreanska missiltesten och införde den 5 augusti nya sanktioner som straff. Ett enstaka militärt angrepp skulle onekligen sända en stark signal från USA och förhoppningen skulle vara att Kim Jong-Un inser situationens allvar, väljer att retirera och avbryter vidare provskjutningar.

Dilemmat är förstås att ingen vet hur Kim Jong-Un skulle reagera. Nordkorea har tidigare genomfört enstaka attacker mot Sydkorea - bland annat besköts en ö 2010. Det ledde inte till något militärt svar från Sydkorea eller USA.

Men risken är uppenbar att Kim Jong-Un skulle svara med någon typ av eget militärt angrepp.

– Det är troligt att han skulle slå till mot Sydkorea med konventionella vapen och vi skulle skapa en uppåtgående spiral, som är mycket svårt att kontrollera, varnar pensionerade amiralen Michael Stavridis i en intervju med New York Times.

Ett annat och mindre riskabelt alternativ för USA vore att försöka skjuta ner en nordkoreansk robot efter att den avfyrats. Om Nordkorea exempelvis gör allvar av hotet att skicka robotar mot Guam så skulle USA med rätta kunna hävda självförsvar.

USA har även försett Sydkorea och Japan med robotförsvaret THAAD. Fast det vore förstås ett bekymmer för USA om systemet inte fungerar som det är tänkt och bommar.

2. Omfattande attacker mot Nordkoreas kärnvapen och robotprogram:

USA har resurserna att snabbt genomföra större angrepp från luften mot baser och anläggningar som är kopplade till Nordkoreas kärnvapenprogram.

Vi har sett sådana omfattande amerikanska angrepp förr, exempelvis mot Irak i slutet av 1990-talet då president Bill Clinton 1998 genomförde en flerdagarsoffensiv.

Amerikanska flyganfall skulle kunna komma som svar på en mer allvarlig nordkoreansk provokation, exempelvis en attack mot Guam. Målet skulle vara att försöka slå ut eller i alla fall försena Nordkoreas vidare utveckling av sina robotar och kärnvapen.

Bill Clinton övervägde just detta 1994, men valde till slut att avstå, bland annat eftersom datasimuleringar visade att minst en miljon människor riskerade att dö när Nordkorea själv gick till angrepp mot Sydkorea som svar.

– Vi var tvungna att utgå i från att Nordkorea skulle svara med ett eget angrepp mot Sydkorea, och att de skulle använda sitt artilleri för att beskjuta Seoul, säger William Perry som var försvarsminister under Bill Clinton till New York Times.

– Priset var högt då, i dag skulle det bli ännu mycket högre.

Sydkoreas huvudstad Söul ligger bara 50 kilometer från Nordkoreas gräns. Nordkorea har tusentals och åter tusentals artillerpjäser som når Söul och kan lägga staden i ruiner.

3. Fullskalig invasion:

USA har cirka 25 000 soldater stationerade i Sydkorea och deras motto är att de är redo att ”kämpa i natt”. Men det handlar om försvar mot en nordkoreansk attack.

Om president Donald Trump skulle beordra en amerikansk invasion av Nordkorea så kommer det att ta månader att bygga upp en tillräcklig styrka. USA skulle också antagligen behöva evakuera de cirka 300 000 amerikaner som nu bor i Sydkorea.

Nordkorea tros ha cirka 1,2 miljoner soldater i sin stående armé och cirka 600 000 i reserven.

– Jag hyser inget tvivel om att ifall vi går i krig med Nordkorea så kommer vi att vinna det kriget, sa general Joseph Dunford vid ett kongressförhör i juni.

– Men vi kommer att få se förluster av ett slag som vi inte sett de senaste 60 eller 70 åren.

Frågan är förstås också om Nordkorea skulle sitta still under en sådan amerikansk uppladdning. Och Sydkoreas president har tydligt markerat sitt missnöje mot sådana planer. Även Kina har varnat för att landet kommer att stå på Nordkoreas sida om USA går till angrepp.

4. Röj Kim Jong-Un ur vägen:

När USA inledde invasionen av Irak så var den första salvan ett misslyckat försök att döda Saddam Hussein. CIA-chefen Mike Pompeo har sagt att han hoppas det finns ett sätt att separera Kim Jong-Uns regim från kärnvapnen.

Amerikanska elitsoldater från Navy Seals Team 6 - samma förband som dödade Usama bin Ladin - deltog vid övningar i Sydkorea i våras. Det var en ”decapitation operation”, de övade på att slå till mot Kim Jong-Un personligen, att halshugga regimen.

Men även om en sådan operation skulle lyckas så är det ingen garanti för att situationen skulle förbättras. Irak och Libyen är varnande exempel. Kanske en nordkoreansk general tar över som är än radikalare?

5. Cyberattacker:

Det är en typ av krigföring som USA redan ägnat sig åt. President Barack Obama beordrade cyberattacker mot Nordkorea 2014 och de tros delvis ha varit framgångsrika.

Flera nordkoreanska robottest misslyckades och missilerna exploderade kort efter start. Det är dock oklart hur mycket av detta som berodde på amerikansk inblandning.

Och som årets test visar. Cyber-attacker kan försena men knappast förhindra Nordkorea från att utveckla sina vapensystem.

En gemensam nämnare för alla försök till militära lösningar på Nordkorea-krisen är att saker och ting snabbt kan gå väldigt fel. En datasimulering och krigsspel som the Atlantic publicerade 2005 talade om 100 000 döda i Seoul bara under det första dygnet.

– Jag kan inte nog understryka hur oattraktivt alla militära alternativ är, säger Christine Wormuth, som arbetade för Barack Obama vid Pentagon till New York Times.

– Det kommer inte att sluta bra. USA kommer att vinna, men det kommer att bli riktigt fult.
