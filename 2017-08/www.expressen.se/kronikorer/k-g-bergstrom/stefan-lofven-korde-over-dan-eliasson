Stefan Löfven körde
över Dan Eliasson
K-G Bergström

Osannolikt nog får polisen mer pengar än vad den egna myndigheten begärt. Jag har svårt att se det som annat än en tydlig överkörning av rikspolischefen Dan Eliasson. Det underförstådda budskapet från regeringen är ju att den vet bättre om vad polisen behöver än dess ledning.

Dessutom kräver Stefan Löfven och Morgan Johansson att en del av pengarna ska satsas på att förbättra polisens arbetsmiljö och arbetsvillkor. Också det naturligtvis en knäpp på rikspolischefens näsa.

Bakgrunden till miljardregnet är förstås inte bara allvarliga skjutningar utan den kris polisen befinner sig. För få uppklarnade brott. Omfattande avhopp. 2016 slutade 950 poliser och 1 691 civilanställda enligt SVT. Men också svårigheter att fylla polishögskolorna med kvalificerade sökande. Media har rapporterat om sänkta intagningskrav.

Men trots miljardsatsningen kunde inte justitieminister Morgan Johansson på presskonferensen svara på om den medför fler poliser till år 2020 än den ambition om 1 500 fler som gällt hittills.

Statsministern vill inte heller lova polisen högre löner, trots att löneläget uppges vara en orsak till avhoppen. Det är parterna som ska bestämma lönerna, inte politikerna. Men det ihåliga i det argumentet är att det inte hindrade samma regering från att ge lärarna ett särskilt lönelyft.

I själva talet spelade polissatsningen en oväntat liten roll. Det kom först efter en halvtimme.

Statsministern medgav  att vi kan ha ett turbulent år framför oss. Det var nog dagens understatement. Han riskerar att bli av med fyra ministrar till utöver de två som redan tvingats säga upp sig. Vänsterledaren hotar att hoppa av budgetsamarbetet om det inte kommer ett skarpt förslag om vinstförbud i välfärden.

Det är tveksamt om han fick det i dag. Löfven sa visserligen att regeringen vill stoppa vinstjakten i välfärden. Men om det gäller hela sektorn – skola, vård och omsorg – framgick inte. Han talade mest om vinsterna i skolan.

Även om utgångsläget kan förefalla alarmerande, så kan ändå Löfven möta utmaningarna med hyggligt självförtroende. Den stora IT-skandalen som hans statsråd tycks ha felbedömt totalt och försökt mörka, har trots att den rör något så allvarligt som potentiellt hot mot rikets säkerhet, inte skakat väljarna. I varje fall om man ska tro opinionsundersökningarna. I Sifos undersökning i dag, har S till och med ökat under sommaren, om än inte statistiskt säkert.

Det tyder på  misstro mot alliansen och mer tilltro till de opinionsbildare som beskrev Löfvens regeringsombildning som taktiskt skicklig, trots att han fick offra två statsråd. Något som ingen av hans företrädare behövt göra inför hot om misstroendevotum.

Löfven är normalt inte direkt någon ståuppkomiker, men i dag  fanns  ändå en släng som roade mig. Han talade om sommar och semester och  utgick från att många svenskar i sommar har fått uppleva det svenskaste av allt – växlande molnighet !
