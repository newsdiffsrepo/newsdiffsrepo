I dag avsätter vi kvinnliga
ledare just för att de är kvinnor
Frida Boisen

Vad är det hon saknar? Frågar tv-reportern den manliga lokalpolitikern.

– Värme! säger mannen i rutan.

Och nog verkar det som om de flesta experter är eniga i att detta var huvudorsaken till Anna Kinberg Batras fall. Inte enbart, exempelvis den öppna flirten med SD var bevisligen en bidragande faktor till förtroendetappet. Men alltför ofta återkommer kritikerna till just det centrala: Att hon saknade ”värme”. Att hon ofta smädats med att likna en robot i sin tonalitet.

Bara en sökning på Anna Kinberg Batra och robot ger över 26 000 resultat på Google.

Det har förstås varit ett problem för moderatledaren. Det är ett otroligt viktigt uppdrag man har som partiledare, att vara en fantastisk kommunikatör. En människa folk vill följa. En ledare som säljer en vision om hur vi ska leda vårt land framåt. Givetvis är det viktigt att man har en förmåga att tala till hjärtat. Att man är ett retoriskt proffs. En människa som går genom rutan. En människa som når genom bruset. En människa du tror på.



LÄS ÄVEN: Vi viker oss för kvinnohatet



Men till den obehagliga frågan: Dömer vi kvinnliga ledare på samma sätt som vi dömer män? Eller tror vi mer på män, lyssnar vi mer på män – bara för att de just är män. Tror vi mer på en man? Lyssnar vi mer på en man, bara för att det är en man som uttalar orden? Förlåter vi en manlig ledare för svagheter än kvinnliga ledare?

Nutidshistoria visar på svaret: Ja, så är det.

Forskning på området visar tyvärr också på svaret: Ja, så är det.

Minns bara hur Åsa Romson fick avgå när Miljöpartiet senast hade sin förtroendekris, medan Gustav Fridolin fick sitta kvar.

Och lyssna till Gudrun Schymans vittnesmål om sin första tid i ledningen för ett riksdagsparti:

– När jag blev partiledare tog det ett helt år innan journalisterna började skriva om vad jag sa i stället för hur jag såg ut eller om att jag var ensamstående mamma. Det var klassiskt. Så jag är inte förvånad över att man uttrycker sig om Kinberg Batra på det här sättet nu.

Och forskningen då? Det finns hyllmeter om hur kvinnliga politiska ledare bedöms på ett annat sätt än manliga. Anna Kinberg Batra hade aldrig stått där hon står i dag om hon var man.

Jag rekommenderar läsning av Umeås universitets hedersprofessor Carol Bacchi för alla som vill fördjupa sig. Och för övrigt, ta gärna del av de mest slående exemplen på hur vi dömer kvinnliga ledare jämfört med manliga från Marknadshögskolan i Norge. I ett experiment bland i snitt 23-åriga högskolestudenter, lät man studenterna läsa en text om en framgångsrik ledare.



LÄS ÄVEN: Historien om Borg lär oss mycket om vår nya tid



Hälften av de drygt hundra studenterna får berättat att chefen heter Hans, andra halvan får läsa att personen heter Hanna. Skillnaderna i klasshalvornas uppfattning av chefen är tydliga: 72 procent av studenterna anser att Hans är en bra ledare. Bara 54 procent anser att Hanna är en bra ledare, trots att bara namnet skiljer. Det är de manliga studenterna som inte tycker om Hanna: 75 procent av männen gillar Hans, medan bara 24 procent av männen gillar Hanna. Näst största skillnaden i undersökningen: 72 procent av männen anser att Hanna är en dålig förälder, medan bara 30 procent av männen anser att Hans är en dålig förälder.

Männen i undersökningen är unga, privilegierade, pluggar på högskola, är på väg upp i samhället, med framtiden för sig.

Vi pratar alltså inte om åsikterna hos en generation som föddes när kvinnor precis fått rösträtt. Vi pratar om åsikter hos unga människor, framtidens ledare.

Dags att vi gör om och gör rätt.

Vägen till en jämställd värld börjar nu.

Ska vi i vår livstid få uppleva en kvinnlig statsminister?

Vi har en väg kvar att vandra.
