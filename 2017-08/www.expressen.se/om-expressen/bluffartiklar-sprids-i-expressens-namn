Bluffartiklar sprids
i Expressens namn
EXPRESSEN

Vi omges ständigt av information, via bland annat nyhetskanaler och ett flertal sociala medier, och att avgöra vad som är sant är inte alltid lätt.

Att kunna dela vidare artikeln så att fler nås av informationen är en smidig funktion. Men det är inte bara artiklar från traditionella nyhetssajter som sprids utan även bluffartiklar, som alltsomoftast ser ut att komma från dessa mediekanaler.

Flera nyhetssajter är drabbade, bland annat Expressen, som den senaste tiden har rapporterat om ett flertal bluffartiklar som spridits i tidningens namn.

Ett exempel är en artikel som fick spridning i april i år. Artikeln handlade om Samsungs nya modell S8 där rubriken löd: ”Nya Samsung S8 har äntligen kommit till marknaden, och priserna är lägre än förväntat!”

Men artikeln var inte producerad av Expressens redaktion. Inte heller den artikel som handlade om det låga priset på Nokia 3310 hade Expressen som avsändare – även om artikeln som spreds såg ut att komma direkt från Expressens hemsida.

Nu i dagarna har ytterligare en artikel, som ser ut att handla om Samsungs mobiltelefoner, spridits via Facebook. Bluffartikeln har rubriken "En viral Samsung-kampanj! är det sant att man kan köpa en för 20 :-?". Expressen har ingenting att göra med denna artikel.

Vid ytterligare ett tillfälle påstods det i en annan bluffartikel – som även den såg ut att komma från Expressen – att Sony gav bort smart-TV-apparater för endast fem kronor. Det stämde inte och det var inte heller en artikel som hade något att göra med Expressen.

LÄS MER: Varning för falsk Expressen-artikel

Det är inte bara specialerbjudanden om elektronik som sprids via bluffartiklar. I mars i år kunde Expressen rapportera om att en bluffartikel med rubriken "Expressen undersöker: ICA:s reklamkampanj chockar kunder i Sverige!" spreds. I artikeln påstods att man kunde få ett presentkort på 5000 kronor om man uppgav sina kontouppgifter. Inte heller denna artikel var sann.

Det är inte helt ovanligt att dessa bluffartiklar uppmanar läsaren att klicka på en länk för att kunna ta del av något erbjudande. Expressen uppmanar läsare som stöter på denna typ av artiklar att inte lämna ut några kontouppgifter eller uppgifter så som namn, telefonnummer och mejladresser.

Har du redan lämnat ut kort- eller kontouppgifter bör du genast kontakta din bank för vidare instruktioner och spärra ditt kort.
