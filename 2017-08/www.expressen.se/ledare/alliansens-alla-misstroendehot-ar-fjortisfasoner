Hoten om misstroende är rena fjortisfasoner
Ledarredaktionen

Det sorgliga skramlandet med misstroendevapnet började i juni. Då förklarade alliansledarna att regeringen måste böja sig efter deras vilja. Om det kommer förslag om flygskatt, sämre 3:12-regler för företagare samt skärpt marginalskatt väntar misstroendeomröstning i riksdagen.

Men misstroendet riktades inte mot den ytterst ansvarige - statsminister Stefan Löfven. Inte heller mot finansminister Magdalena Andersson. I stället siktade de borgerliga på ministrarna som är ansvariga för trafik- och näringsliv, då socialdemokraterna Anna Johansson och Mikael Damberg.

Så exploderade it-skandalen på Transportstyrelsen. Alliansen drog misstroendepickadollen igen. Men inte mot statsminister Löfven som leder en dysfunktionell regering där statsråden inte finner det värt att informera sin chef om allvarliga hot mot rikets säkerhet.

Alliansen siktade i stället på Anna Johansson, självklart. Inrikesminister Anders Ygeman hamnade också i skottgluggen. Där borde det ha stannat. Försvarsminister Peter Hultqvist borde förstås som oroad regeringskollega larmat chefen. Men det är svårt att se att han är formellt ansvarig. Men de skjutglada borgerliga kunde inte hålla igen.

Johansson är avpolleterad och Ygeman flyttad till riksdagen som gruppledare. Hultqvist är kvar i regeringen. De borgerliga borde nöja sig med det. Men inte.

I Dagens Industri är de åter ute och skramlar med misstroendevapnet mot Damberg, nye trafikministern Tomas Eneroth samt av ännu outgrundligare anledning biträdande finansminister Per Bolund (MP).

"Regeringen bör ta detta på största allvar, vi kommer inte att backa undan", säger (L)edaren Jan Björklund. Och KD:S Ebba Busch Thor vill inte sätta någon gräns för antalet ministrar som kan fällas - den saken är upp till Löfven.

Att skjuta ned statsråd efter statsråd utan att våga ge sig på statsministern är barnsligt provocerande. Hur kan Kinberg Batra, Lööf, Björklund och Busch Thor tro att väljarna blir imponerade av sådan ansvarslöshet?

'Om alliansen vill visa att den leds av omdömesgilla mogna människor har den två val: antingen lägger den en egen budget eller så förhandlar den med regeringen om budgeten i höst.

Regeringen Löfven har regerat med en borglig budget en gång förr, sitt första ämbetsår. Det kan han göra igen och med kallt arg röst förklara att han tar ansvar för landet. Eller så kan han avgå.

Med all sannolikhet kommer situationen i riksdagen vara komplicerad även efter valet 2018. Om allianspartierna då hamnar i regeringsställning får de räkna med att oppositionen på samma osäkrade sätt griper efter misstroendevapnet.  Svinhugg går igen.

Alliansen bör byta strategi. Helst förklara att de tänkt fel och nu tänkt om. Men att backa undan från misstroendearsenalen i tystnad är bättre än ingenting.



Läs också:

Alliansens hot mot ministrar är absurda

Men AKB, du skulle ju bli tydligare nu
