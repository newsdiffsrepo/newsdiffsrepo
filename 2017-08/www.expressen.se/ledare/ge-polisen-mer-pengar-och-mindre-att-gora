Ge polisen mer pengar och mindre att göra
Ledarredaktionen

Socialdemokraternas partiledare Stefan Löfven höll sitt sommartal i Eskilstuna, den folkrikaste kommunen i Sörmland. Länet har högst arbetslöshet i Sverige och själva staden tre platser på polisens lista över de 61 värst kriminellt utsatta bostadsområdena i landet.

Löfven talade två veckor efter att en man blivit skjuten i benet och en annan allvarligt knivskuren, i Eskilstuna. Han lovade två miljarder kronor mer till polisen för budgetåret 2018 - nästan nio procent - 300 miljoner mer än polisen krävt.

Visst behöver den hårt prövade polisen mer pengar. Det behövs fler synliga poliser på gatorna, fler utredare. Men det vore bättre att trappa upp summan år för år. Alla de nya poliser man vill anställa måste utbildas först, fem terminer. Alla de avhoppade poliser man vill återanställa vänder inte tillbaka på minuten.

Att ge en dysfunktionell organisation mer pengar än den haft fantasi att fråga efter bäddar för ogenomtänkta aktioner.

Lönerna måste upp genom ansvarsfull lönespridning. Och gapet är stort. I Polistidningen berättar Carina Bäck att hon sticker till Riksidrottsförbundet, RF, för att utveckla verksamheten för barn och ungdomars rättigheter. Som gammal elitsportare vill hon motverka sexövergrepp och trakasserier inom idrotten, men lönen var också en faktor i valet.

Efter nästan tio år som polis har Carina Bäck 29 500 kronor i månaden, som heltidsfacklig. Hos RF får hon över 40 000 kronor, också med kontorsarbetstid.

Rimligare lönesättning räcker inte för att rädda polisen. Det gäller fortsatt att fokusera verksamheten på det ingen annan kan göra, som att bekämpa den allt våldsammare gängkriminaliteten. Andra offentliga instanser kan ta över arbetsuppgifter som i dag ligger på polisen.

Daniel Helldén, trafikborgarråd för MP i Stockholm, har ett mycket klokt förslag. Han önskar att de stora kommuner som vill ska få ta över trafikövervakningen. Idag får de bötfälla felparkerare. Men de skulle också kunna sätta upp och sköta fartkameror för att få ner hastigheterna i centrumområden, bötfälla bilister som kör i bussfält och bryter mot dubbdäcksförbud.

Bilägaren bör förstås stå för böterna även vid fortkörning och gräddfilsfelande, precis som gäller för felparkering. Och kollektivtrafikens bussar utrustas med kameror som klickar fast chansparkerarna i bussfilen som hinner försvinna innan p-vakterna är på plats.

MP:s förslag har glädjande fått M-stöd i landstinget. Om det genomförs får polisen välbehövlig avlastning och städerna en möjlighet att få trafiken att flyta smidigare, vilket minskar utsläppen.

Att minska arbetsuppgifterna som åvilar polisen är lika viktigt som att höja lönerna. Görs bara det ena lär det spridda missnöjet kvarstå. Bland allmänheten såväl som bland uniformspersonalen.



Läs också:

ANNA DAHLBERG: Att bara ropa på fler poliser hjälper inte

Rikspolischefen har tappat kontrollen
