Polisen sköt olympier i
jakten på terroristerna
Carl-Fredrik Eriksson

Efter terrorattacken på La Rambla i Barcelona inleddes en intensiv polisjakt på de misstänkta terroristerna.

I staden Cambrils söder om Barcelona sköts fyra misstänkta terrorister till döds i samband med attacken.

Mitt i kaosscenerna befann sig den brittiska judoutövaren Winston Gordon som träffades av en rikoschett i foten.

Gordon satt med några vänner på en uteservering när skottlossningen inleddes.

– När det andra skottet avlossads så träffade något mitt ben. Jag kände det direkt. Det var som att något flög förbi mitt ben och skar mig, säger han till Daily Mail.

– Jag insåg vad som hade hänt och skrek till killarna "jag har blivit träffad i foten". Jag tror att kulan studsade på trottoaren eller gatan eftersom jag inte befann mig i skottlinjen när polisen sköt honom. Min fot blödde, fortsätter han.

Minst 14 personer har dött och över 100 skadats i samband med terrorattacken på La Rambla i Barcelona under torsdagen.

Attacken i Cambrils inträffade bara några timmar efter attacken på La Rambla.

– Det kom som en chock och jag hann inte tänka, säger Winston Gordon.

Winston Gordon har deltagit i tre Olympiska spel: Aten 2004, Peking 2008 och London 2012. Hans främsta merit är ett EM-brons från Tampere i Finland 2006 i 90-kilos-klassen.
