"Han är den som har
betytt mest för mig"
Lotten Engbom

Tidigare under dagen kom beskedet att Lars ”Lasse” Parmler gått bort efter en tids sjukdom. I svensklägret på ridsport-EM känner alla till Lasse Parmler.

Ridsportprofilen Lennart Lindelöw, som också är pappa till EM-aktuella Douglas Lindelöw, tävlade ihop med Lasse Parmler under många år.

– Tittar man på svensk hoppning har han gjort väldigt mycket. Dels genom egen gärning men också genom att han tidigt påbörjade ett samarbete med Nelson Pessoa, säger Lennart Lindelöw.

– Det är en förlust.  Vi tycker alla att det är väldigt synd. Alla som håller på känner honom.

I EM-laget finns en egen produkt av Lasse Parmler i reserven Helena Persson, som både jobbat och tränat för Parmler.

– Jag kom ner till honom när jag var 19 år. Lasse är den tränaren som betytt mest för mig i min karriär. Han har stöttat mig hela vägen fram, jag har alltid haft honom som ett bollplank och vi blev som en sammansvetsad familj, säger Helena Persson och tillägger:

– Det känns obegripligt. Jag tänkte innan EM att jag skulle ringa och prata med honom, men sen tänkte jag att jag skulle fokusera på EM och ta det efter.

Under tisdagsförmiddagen fortsatte förberedelserna inför EM-starten som vanligt, när ryttarna fick några minuters träningstid inne på Ullevi.

– Jag tror att alla går in så hårt i sin bubbla nu och tänker på sin egen prestation, det blir nog så. Alla biter ihop och kör. Lasse hade inte velat annorlunda heller, han hade inte velat störa oss utan hållit tummarna, säger Helena Persson.

Att Lars Parmler, som bland var med och startade Göteborg horse show 1977, gått bort just under EM känns självklart extra mycket.

– Det är inget roligt. Men det kanske kan bli en kick för alla ryttare, att han som alla känner, att man kan göra något bra för honom också, säger Lennart Lindelöw.

En av många andra som sörjer Parmler är Jessica Almenäs. På Twitter delar hon med sig av sin sorg.
