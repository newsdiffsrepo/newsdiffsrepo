Björn Borg vann allt - utom
tennisens rövarturnering
Mats Olsson

Om en vecka startar US Open i tennis i Flushing Meadows i New York, det är världens tuffaste, grisigaste, häftigaste och mest svårvunna tennisturnering.

Eftersom svensk tennis numera är som en viskning på en Metallica-konsert går vi bakåt, till – Björn Borg.

Borg är fortfarande så stor att det görs film om honom.

Björn Borgs internationella storhetstid var några minuter före min tid som sportkrönikör och – förutom när jag fick skriva om hans körkort i Båstad i Expressen eftersom jag råkade befinna mig i Skåne var jag bara med om att samla upp spillrorna i slutet av karriären.

Jag var till exempel i Monte Carlo när han försökte göra comeback med träracket och i stället för Lennart Bergelin använde sig av den märklige coachen Tia Honsai. Honsai satt i mörkblå kavaj och stråhatt och tittade på Borg genom en kikare en meter bort.

Det gick som det gick.

Björn Borg förlorade mot Jordi Arrese.

Däremot har jag aldrig varit på Wimbledon. Det var där Björn Borg hade sina största stunder och vann fem år i rad.

Det jag vet om Borg i New York är mest sånt jag hört.



Det var en annan tid på den tiden.

Bredden i tennistoppen var smalare och det hette att de bästa kunde spela sig i form. Det hette också att Borg – och Vitas Gerulaitis och Ilie Nastase – gärna la en eller annan träningstimme på det legendariska/ökända diskoteket Studio 54.

Borg var i fyra US Open-finaler:

Han förlorade mot Jimmy Connors 1976 och 1978.

Han förlorade mot John McEnroe 1980 och 1981.

Min tid med US Open sammanföll i stället med Mats Wilanders.

Jag var 1982 korrespondent i New York när Expressens dåvarande sportchef, Thomas Malmquist, ringde och sa att en 17-åring som hette Mats Wilander just vunnit franska öppna genom att besegra Guillermo Vilas och att jag och fotografen Hasse Persson omedelbart skulle åka till St Louis i Missouri för USA-Sverige i Davis Cup eftersom Wilander var hett stoff.

USA vann, 3-2, men det blev en legendarisk, lång, jävla otrolig match mellan McEnroe och Wilander.

McEnroe vann till slut, men matchen varade i sex timmar och 35 minuter. Bara tredje set höll på i två timmar och 35 minuter.

Det var i alla fall början på ett bra samarbete med Wilander där jag följde det som kallades Team Peab – tränaren Jonte Sjögren, Wilander, Anders Järryd, Joakim Nyström och Hans Simonsson över hela Nordamerika. Kanske utvecklades samarbetet till vänskap. Vi lyssnade på musik tillsammans och jag blev bjuden på fest hemma hos Mats och Sonya Mulholland, som hon hette då, och jag tog dessutom Simonsson till gamla Lone Star Café för att lyssna på Mink DeVille.

Om Wimbledon var fintennis med jordgubbar och champagne var US Open rövartennnis.



Det var osande grillar, ölhävarfestival, högljutt och larmigt, flygplan som lyfte från och landade på LaGuardia, publik som klädde sig… vi ska kanske inte gå in på det, och vad var väl det jämfört med Wimbledon mer än alldeles, alldeles underbart.

Pressläktaren var högt placerad, men under dagpassen fick man sitta på tomma platser vid centrecourten tills nån kom.

En gång fick jag flytta mig för Donald Trump.

Då var han bara en (ö)känd byggherre.

Han kom med Marla Maples som hade uppseendeväckande korta shorts och hela tiden satt med ena handen på Trumps knä.

Björn Borg vann aldrig US Open, men Mats Wilander gjorde.

Jag brukar alltid säga att fotbolls-VM i USA 1994 är det största jag varit med om i idrottsväg, men de två finalerna mellan Mats Wilander och Ivan Lendl är inte långt därifrån.

Det var ingen spextennis.

Det var blodigt allvar.

Boll efter boll efter boll tills en av dem gjorde ett misstag. Det var lika andlöst som att se ”Dunkirk” på bio.

Lendl vann 1987.

Wilander vann 1988.



Det var då, efter fyra timmar och 54 minuter, som Mats tog matchbollen och sprang bort och gav den till Keith Richards i Rolling Stones som var där med sin pappa, Bert.

Pendeln svänger både hit och dit, och man säger att allting kommer tillbaka, men jag har svårt att se en ny storhetstid för svensk tennis.

Stefan Edberg vann två US Open, mot Jim Courier 1991 och Pete Sampras 1992, vi fick ett ryck några år med Jonas Björkman, Thomas Enqvist, Thomas Johansson, Magnus Norman och Robin Söderling, men nu är den dörren stängd för gott.

Minnen försvinner däremot aldrig.



Derek Jeter

En av USA:s mest kända och älskade basebollspelare, Derek Jeter, blir nu delägare i Miami Marlins. Själv är jag fortfarande mest häpen över att jag en gång tog honom i hand på en krog på Riddargatan i Stockholm när han turistade i Europa. Ja, ”starstruck” var bara förnamnet den kvällen.

Kathryn Bigelow

Efter fantastiska filmer som ”Zero dark thirty” och ”The hurt locker” är Kathryn Bigelow tillbaka med ytterligare ett starkt stycke film, ”Detroit”. Den handlar om raskravallerna i Detroit 1967 och visar att rasister alltid funnits. Inget blir sämre av att Bigelow bor i huset mitt emot mitt i Tribeca.

Michael Bennett

Colin Kaepernick fick ett helsike i NFL när han stod på knä under nationalsången, men det hindrar inte Michael Bennett i Seattle Seahawks att sitta ned i år. ”Jag gillar militären, hot dogs och football som vilken amerikan som helst, men jag hatar segregation och orättvisor.” Bra, Michael Bennet.

Fanny Roos

Kulstöterskan Fanny Roos misslyckades gruvligt vid friidrotts-VM i London, men så fort hon kom hem till trygga Sverige satte hon nytt svenskt rekord, 18,20, i junior-SM. Hon kallar det ”revansch”. Jag har svårt att se det; rekordet är kanon, men viss skillnad på junior-SM och VM.



Grevie fick två straffar i slutminuterna i bottenmötet med Jonstorp, men Jonstorp höll undan och vann med 3-2 borta på Grevieparken.

Jonstorp ligger nu över nedre kvalstrecket med tre poäng till godo på Rössjöholm, men det laget har fått ett häftigt nyförvärv i Dickson Etuhu som kanske, kanske inte, ska spela för dem i höst. Etuhu, 35, kommer närmast från AIK. Niklas Dahlberg, Ludvig Hjalmarsson och Zygimantis Kirsis gjorde Jonstorps mål mot Grevie.

Nästa match för Jonstorp i division 5 Skåne nordvästra är hemma på Kullaparken mot Bjuvstorp den 21 augusti klockan 16.

Håkan i Falköping med bärlik: Karin Torneklint, förbundskapten för svenska friidrottslandslaget=Julia Caesar, legendarisk skådespelerska.

Ny pressguru i Vita huset: Hope Hicks. Låter som namnet på en James Bond-kvinna.



På tal om bra fotbollsnamn tycker David Karlsson på Twitter att Kevin Gustavsson Stolpe, mittfältare i Degerfors, har ett bra namn. Gustavsson Stolpe hävdar i egna tweet att han aldrig hört några ”stolpe-in”-skämt. Hm.

Stanna i Brommapojkarna, Olof Mellberg.

Såg ”Spiderman” i salong med stolar som rörde sig, vind och regn. Filmen var förvånansvärt bra, men jag blev bara sjösjuk av allt gungande. Biljetten gick på 260 spänn. Tänk när man tyckte skakande stolar på ”Jordbävningen” var häftigt. Eller också inte.

På tal om US Open: En artikel i New York Times namngav många kändisar, skurkar och diktatorer som bott i Trump Tower, Donald Trumps skrytskrapa på Femte avenyn, men den nämnde inte Stefan Edberg. Jag vet att han bodde där en gång i alla fall.

Bruce Springsteen på Broadway var inget man såg komma.

Det var konstigt att se Manchester United utan Den Långe. Han gjorde verkligen avstamp på en enda säsong.



Det var gott om dopingstraffade tävlande i friidrotts-VM i London så jag begriper inte varför allt buande och all kritik riktade sig mot Justin Gatlin.

”Dom gillar mig inte för att jag är skåning”. Marcus Lantz, numera tränare i Örgryte, är stenhård som vanligt, när supportrar kräver hans avgång.

Däremot förstår jag inte att ryska idrottare kunde tävla under eget namn i London när Ryssland är avstängt från internationella mästerskap.

”Les liaisons dangereuses 1960” är tidigare outgivna inspelningar med pianisten Thelonious Monk. Det är musik till den franska filmen med samma namn och är absolut strålande.



Mitt stavningsprogram ville ändra ”kulstöterskan” till ”skolsköterskan”.

Missa inte ”Gotta get a grip” och – framför allt – ”England lost”, en ny singel med Mick Jagger där han sågar dagens politik och England. Finns på Spotify.

En 19-årig fransman, Frank Ntilikina, är ett spännande nyförvärv för New York Knicks. Men det går väl åt helvete som vanligt, det vilar en förbannelse över det laget.

Att Cristiano Ronaldo fick fem matcher beror bara på att han är Cristiano Ronaldo.

Blir alltid glad när en 18-åring, som Tottenhams Trent Alexander-Arnold, gör viktiga mål.

The Gramercy slog igen i februari, Great Jones Café fick ny regim i mars och nu ska Rut på Skäret, i nordvästra Skåne, säljas. Min värld blir bara mindre och mindre.

Nazister på gatorna, nazister i Vita huset … USA börjar likna Sverige mer och mer. Jag skäms.
