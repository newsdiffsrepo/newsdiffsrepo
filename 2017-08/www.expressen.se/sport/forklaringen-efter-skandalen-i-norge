Förklaringen efter
skandalen i Norge
Tobias Björklund

Med fem kilometer kvar till målgången tog det stopp för cyklisterna i Ladies Tour of Norway. En bro hade öppnats för att släppa igenom en segelbåt – och de tävlande tvingades att stå och vänta.

– Det är inte möjligt. Det är det sjukaste jag har sett, sa TV2-kommentatorn Christian Paasche.

– Det här får inte ske. Det är en fullständig katastrof.

På tävlingens officiella hemsida förklarade man händelsen med att personen som skötte bron var ny på jobbet.

"Orsaken är uppenbarligen att det var en person som var ny på jobbet på kontoret som kontrollerar bron, och han hade inte fått informationen om tävlingen och ingen kollade på live-bilderna från bron", skrev arrangören.

I ett pressmeddelande pekar arrangören nu på att de inte gjort någonting fel.

"Bron fjärrstyrs och övervakas från vägtrafikkontoret i Oslo och procedurerna för varning och öppning av bron är tydlig. Vi betonar att vi som arrangör har följt rutinerna, det vill säga meddelat vägtrafikkontoret i god tid om att det pågår en World Tour-tävling på cykel, och att bron därför inte ska öppnas förrän vår kommandocentral ger besked".

Arrangören skriver även att de fått bekräftat att meddelandet blivit registrerat hos vägtrafikkontoret.

"Att bron ändå öppnas exakt klocka 18.00, bara sekunder före cyklisterna anländer till bron, är naturligtvis mycket beklagligt. Vid den tidpunkten fanns det även motorcykelpolis på bägge sidorna av bron med blåljus. Sportsligt blev tävlingen starkt påverkad av händelsen och vi fick inte den avslutningen som vi hade önskat oss."

Det blev till slut Chloe Husking från Australien som tog hem etappen.
