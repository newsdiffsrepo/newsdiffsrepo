Sverige-bekanting är
stjärnans nya kärlek
Petter Landén

2014 blev Green Bay Packers quarterback Aaron Rodgers och skådespelerskan Olivia Munn ett par. Deras förhållande blev väldigt omskrivet i USA, inte minst då Munn var väldigt frikostig medialt med intima detaljer om deras privatliv.

På samma sätt blev deras uppbrott tidigare i år väldigt uppmärksammat - och i amerikanska medier spekulerades det i att en fejd mellan Munn och Rodgers familj låg till grund för att förhållandet tog slut.

Enligt People så ska de dock ha skilts åt som vänner.

Och nu verkar 33-åriga Rodgers ha gått vidare. New York Post skriver att Rodgers nyligen sågs vara ute på dejt med 24-åriga Marie Margolius och tidningen pekar ut dem som ett par.

För en del svenska fotbollsentusiaster kan Margolius namn låta bekant.

För under tiden hon studerade på Harvard så spelade Margolius fotboll i collegelaget. När den amerikanska säsongen var över år 2015 ville hon spela mer och reste då till Jämtland.

Hon tränade först med Östersund DFF (då i elitettan) innan hon gick ner till Östersundlaget Ope IF (då i division 2 Mellersta Norrland). Hon spelade sex matcher för klubben och noterades för två mål och fyra assists.

Margolius njöt av sin tid i Sverige.

– Det finns så många platser där unga kvinnor kan spela här. Det är fantastiskt. Jag kände mig inte färdigspelad (den säsongen) och jag kan med eftertryck säga att valet att fortsätta spela var tveklöst ett av de bästa beslutet i mitt liv, sa hon 2015 till Gocrimson.com.

Aaron Rodgers är en av de absolut största stjärnorna i NFL det senaste decenniet.

Han förde sitt Green Bay Packers till Super Bowl-titeln 2011 och har utsetts till ligans mest värdefulle spelare både 2011 och 2014.
