Vann E3 för ston
– efter tuff duell
Erik Södermark

Svante Båth och Erik Adielsson brukar vara en gångbar kombination då det kommer till unghästlopp.

Likaså i E3 för ston – med 925 000 kronor till vinnaren.

Adielsson serverade Calamara's Girl ett perfekt lopp och ekipaget kunde spurta till seger.

– Jag såg att det stod och vägde över upploppet och hon hade ju fått ett perfekt lopp. Hon har varit en otursdam – oavsett hur de kört med henne har det stått "dödens" i pannan på henne. Hon är sylvass när hon får sitt lopp säger tränare Svante Båth efter segern.

Erik Adielsson var glad över det höga tempot – och löpscenariot.

– Hon ska ha sådana här rygglopp, och när det är 200 meter kvar säger kusken Erik Adielsson i TV12.

Loppet öppnade i ett rasande tempo då Crucified drog till spets.

– Hon såg lite het ut, men man ser att han släpper på henne lite också, för han vet att det är i ledningen hon håller sig lugnast. Och han får överta utan problem, säger Sandra Svensson, expert i TV12.

Jörgen Westholm fick rygg på ledaren, och hittade ut på upploppet med White Lightning. Ett tag trodde han troligtvis att segern var i hamn.

– Snöpligt när Jörgen Westholm kollar ut till höger och ser Erik Adielsson komma i hög fart, och precis innan mål är han förbi, säger Sandra Svensson.

Jörgen Westholm lär vara nöjd med andraplatsen i E3 så småningom, men direkt efter loppet var han allt annat än glad.

– Usch vad nära det var. Idag tycker jag att vi förlorade en seger. Fan, jag tyckte det var klart 100 kvar, men hon hade fått gå en lite för tuff öppning, säger Jöger Westholm.

Vad som kommer härnäst är ännu inte bestämt.

– Allting är fantastiskt, hon gör det jättebra. Men just nu ser jag det sura i stället, säger Jörgen Westholm.
