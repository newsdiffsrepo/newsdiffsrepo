Klart: Väljer bort
svenska landslaget
Mattias Tengblad

Saman Ghoddos har gjort stor succé sen flytten från Syrianska till Östersund inför förra säsongen.

I vintras gjorde han debut i det svenska landslaget då han ingick i Janne Anderssons trupp under januariturnén och tidigare i veckan sköt han sitt ÖFK till Europa League med sina två mål mot den grekiska storklubben PAOK.

Den senaste tiden har den 24-årige anfallaren uppvaktats av det iranska fotbollsförbundet för ett par dagar sen skaffade han iranskt pass, och nu står det klart att Ghoddos byter landslag, skriver Iransk fotboll på Twitter.



LÄS ÄVEN: Matchguide inför Bulgarien-Sverige.

Enligt kontot är det bekräftat att Ghoddos följer med det iranska landslaget, som redan är kvalificerat för nästa års VM i Ryssland, till Sydkorea på måndag för VM-kvalmatch.

Ghoddos skriver själv om beslutet på sitt Instagramkonto:"Europa League-platsen fixad, nu åker jag för att hjälpa mitt land inför nästa års VM".

Tidigare i veckan pratade Saman Ghoddos med SportExpressen om svårigheten att välja landslag.

– Den stora skillnaden nu är att landslagsledningen från Iran verkligen visar att de vill ha mig. Det finns stort förtroende för mig, de vill verkligen spela mig. Det är den största skillnaden nu mot tidigare. Och jag måste utgå från att det är det enda alternativet som finns just nu, sa Ghoddos, som inte haft någon kontakt med Blågult efter januariturnén.

– Jag kommer alltid att älska Sverige. Jag är uppfostrad här. Det är en ära att bo här och samma sak att få representera Sverige, som i januariturnén. Samtidigt är mina föräldrar från Iran. Jag har persiskt blod i min kropp. Jag älskar Iran också.
