Zlatan släpper sitt
spel: "Riktigt stolt"
Sebastian Mattsson

Hösten 2016 blev Zlatan Ibrahimovic delägare i den svenska spelstudion Isbit Games. Han köpte då 12,5 procent av andelarna i bolaget med säte i Stockholm.

Nu har vi fått se första frukten av samarbetet. Spelet Zlatan Legends finns från och med i dag tillgängligt att ladda ner på Apple Store.

– Jag är riktigt stolt över vad studion har lyckats åstadkomma det här senaste året. Att bara släppa ytterligare ett fotbollsspel kändes ointressant för mig, det är viktigt att spelet känns unikt och är byggt helt från grunden. Vi vill erbjuda ett spel som är för alla men samtidigt också är tillräckligt utmanande för den mest dedikerade gamern, säger Zlatan Ibrahimovic i ett pressmeddelande.

– Det är en barndomsdröm. Jag är extremt glad. Jag känner mig som ett barn. Jag har spelat i så många år, och så får jag ett eget spel. Wow. Det är fantastiskt.

Isbit beskriver som premissen för spelet som "en intergalaktisk turnering för att nå platsen högst upp på pallen och vinna titeln som universums mästare".

– Vi är väldigt glada över att ha Zlatan med i teamet, han skulle kunna samarbeta med vilken spelstudio som helst i hela världen men han valde ändå att jobba med oss. För två år sedan fick vi chansen att presentera en idé och han gillade det så mycket att han blev en del av utvecklingen och studion, säger Markus Koos, vd på Isbit.

– För att vara helt ärlig så är jag inte särskilt fotbollsintresserad, men jag klickade med Zlatan tack vare hans passion för gaming. Vi hade en halvtimme schemalagd under vårt första möte men det slutade med att vi pratade om spel i mer än tre timmar. Vi har samma bild av hur ett bra spel ska vara och Zlatan Legends är ett spel som vi båda är verkligt stolta över.
