Zlatans hemliga
projekt med SVT
Sebastian Mattsson

Zlatan Ibrahimovic och dokumentärfilmer är ingen ny kombination. Han spelade en stor roll i bröderna Gerttens ”Blådårar 2 – vägen tillbaka” och den andliga uppföljaren "Den unge Zlatan", som hade biopremiär vintern 2015. Året dessförinnan sände Kanal 5 filmen "Ibrahimovic – från Rosengård med mer än ett mål".

Nu är det återigen dags för Zlatans liv att dokumenteras i celluloidform. Produktionsbolaget B-Reel Films har bekräftat för SportExpressen att en dokumentär om 35-åringen ska produceras och därefter sändas i public service.

"Jag kan bekräfta att B-Reel Films gör en dokumentär om Zlatan för SVT men har inget annat att säga i nuläget då det är alldeles för tidigt i processen", skriver Fredrik Heinig på B-Reel Films i ett mejl.

Ingemar Persson, programchef för SVT Dokumentär, är nästan lika fåordig kring det hemliga projektet.

– Det är inte meningen att du ska känna till det här. Vi har precis satt i gång. Men vi är glada över projektet och det är påbörjat, så mycket kan jag säga, säger Persson.

– Vi är väldigt intresserade av att höra hans syn på livet. Hur han ser på världen och tillvaron. Vi har sänt "Den unge Zlatan" ganska nyss, som handlar om hans tidiga liv, men den var han själv inte med och gjorde. Men jag kan inte säga så mycket mer.

Finns det någon tidsplan kring när dokumentären ska sändas?

– Det finns ingen plan ännu. Det beror lite på hur det går framöver. Han är ganska upptagen och har inte tid varenda dag direkt.
