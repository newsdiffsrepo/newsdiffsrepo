Familjens beslut bakom
Zlatans nya kontrakt
Mattias Tengblad

Zlatan Ibrahimovic gjorde 28 mål för Manchester United förra säsongen, men framtiden har varit oviss sen den otäcka skadan i våras.

Efter månader av spekulationer står det klart att den svenske superstjärnan återvänder till Premier League-klubben.

– Utmaningar är inget nytt för mig. Jag har ställts mot dem och jag har erövrat dem genom hela mitt liv. De sa att det var över, att jag var klar och inte kunde komma tillbaka. Jag hade inte hungern. Nej, jag bestämmer när det är dags att sluta, ingen annan, säger Ibrahimovic och fortsätter:

– Att ge upp har aldrig varit ett val, jag har tränat hårt och känner mig stark. Stark nog att dra på mig tröjan igen. All historia, allt hopp och alla drömmar. Nu är det dags att slutföra vad jag startade.

Under sommaren har flera klubbar ryckt i Ibrahimovic, som varit kontraktslös sen i juli.

En av klubbarna: Milan.

Den rödsvarta Milanoklubben pekades av italienska medier ut som den mest troliga destinationen och sambon Helena Seger pekades ut som en nyckelperson till återkomsten till San Siro. Segers kärlek till staden påstods bli tungan på vågen för familjen Ibrahimovic.

– Zlatan är ju en man som lever i harmoni med sin familj, så hans beslut påverkar dem. Helena älskade att bo fem år i Milano, sa sillyexperten och italienske journalisten Tancredi Palmeri till SportExpressen.

– Jag skulle vilja se honom i "Rossoneri" igen. Han är en gammal man, men varför inte? Jag vill se honom i Milans tröja med nummer nio, sa den förre Milanpampen Silvio Berlusconi.

Men så blev det alltså inte.

I stället siktar Zlatan Ibrahimovic på att vinna nya titlar med Manchester United, som har öppnat Premier League-säsongen med två segrar och förkrossande 8-0 i målskillnad.

Förra sommaren avslöjade 35-åringen att det var sönerna Maximilian och Vincent som övertygade anfallsstjärnan att flytta till England och Manchester.

– Mina två barn ville se mig spela i England, sa Ibrahimovic ifjol.

I juli kom nya tecken på att familjen skulle komma att stanna i England då Zlatan Ibrahimovic skrev in sönerna Maximilian och Vincent i ett av Manchester Uniteds ungdomslag.

– Det här är ett tydligaste tecknet på att han ska stanna, men saker och ting kan förändras. De två killarna spelar i ett ungdomslag med Ryan Giggs och Nicky Butts barn, och de kommer väldigt bra överens, sa en källa till The Sun.
