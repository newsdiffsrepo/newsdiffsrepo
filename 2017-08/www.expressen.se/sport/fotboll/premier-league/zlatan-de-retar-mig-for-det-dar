Zlatan: "De retar
mig för det där"
Sebastian Mattsson

Hösten 2016 blev Zlatan Ibrahimovic delägare i den svenska spelstudion Isbit Games. Han köpte då 12,5 procent av andelarna i bolaget med säte i Stockholm.

Nu har vi fått se första frukten av samarbetet. Spelet Zlatan Legends finns från och med i går tillgängligt att ladda ner på Apple Store.

I en intervju i samband med släppet av spelet har Zlatan gett en inblick i hur spelandet går hemmavid, då han brukar plocka upp handkontrollen och möta sina söner Maximilian och Vincent.

– Jag blir arg och försöker slå dem. Vi spelar spel jag gillar och när de vinner retar de mig. Säger "Jag trodde att du var bra. Det kanske är din skada som saktar ner dig". Och när jag vinner säger jag: "Stäng din stora mun". Det finns redan där hos dem. De har precis upptäckt spelvärlden. De vill vara nummer ett. Och i allt man gör är det till 50 procent mentalt, tycker jag, säger Zlatan till Youtube-kanalen BeanymanSports.

Zlatan kämpar som bekant med rehabiliteringen efter en knäskada som han ådrog sig i Manchester Uniteds Europa League-match mot Anderlecht. Och nu när fotbollskarriären är satt på tillfälligt halt, så får han mer tid över till tv-spel.

– Jag spelar Titanfall 2 med min familj. Men jag spelar inte Fifa. Jag spelar inte så mycket såna spel. Jag skulle ljuga om jag sa att jag gjorde det. Jag spelar mest FPS och äventyrsspel, säger Zlatan.

Fotbollsrelaterade frågor lyser med sin frånvaro i intervjun. Men Zlatan ger i alla fall en indikation på att han har siktet inställt på att återvända till planen.

– Jag har mycket att upptäcka. Tänk hur bra jag kan bli om jag fortsätter utvecklas, säger han.
