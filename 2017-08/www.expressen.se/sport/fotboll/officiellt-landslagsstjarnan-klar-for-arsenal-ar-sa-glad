Svenska landslagsstjärnan
klar för Arsenal: "Så glad"
Jonathan Larsson

Storklubben offentliggjorde i dag värvningen av Linköpings och svenska landslagets högerback Jessica Samuelsson.

– Vi är glada över att välkomna Jessica Samuelsson till Arsenal, säger managern Pedro Martinez Losa till klubbens hemsida.

– Jag har imponerats över hennes kvaliteter över lång tid nu och det var ingen överraskning att hon hade en tongivande roll i sommarens EM-slutspel, fortsätter Martinez Losa.

Jessica Samuelsson, som bortsett ett låneäventyr till australiska Melbourne Victory 2013 varit Linköping trogen sedan 2010, kommenterar själv övergången på klubbens hemsida.

– Jag är överlycklig över att få tillhöra en storklubb som Arsenal, säger hon.

– Det är ett nytt steg i min karriär och jag hoppas utvecklas som spelare. Jag kommer göra allt jag kan för att hjälpa Arsenal vinna titlar, fortsätter Jessica Samuelsson.

Jessica Samuelsson, som totalt gjort 52 landskamper för Sverige, har ett OS-silver från Rio de Janeiro 2016 på meritlistan.
