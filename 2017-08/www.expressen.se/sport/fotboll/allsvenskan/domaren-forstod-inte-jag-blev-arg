"Domaren förstod
inte – jag blev arg"
Carl-Fredrik Eriksson

Antalet dödsoffer efter jordskredet i Sierra Leone fortsätter att siga och och enligt de senaste rapporterna handlar det om över 400 döda.

600 människor saknas fortfarande och nu befaras nya oväder som kan utlösa fler jordskred.

AFC Eskilstuna besegrade i dag tabellettan Malmö FF med 3-1 – efter en rivstart från nykomlingarna.

Mohamed Turay gav hemmalaget ledningen redan i den 5:e minuten och firade genom att hämta Sierra Leones flagga. Turay tog också på sig en tröja med texten "Vila i frid" efter matchen.

Då svarade domaren med att varna 22-åringen.

– Över 400 personer har dött i mitt hemland. Jag ville hedra dem. Men domaren förstod kanske inte vad jag gjorde och gav mig gult kort. Jag blev arg, för jag kommer missa nästa match. Men jag får acceptera beslutet.

Har du vänner eller familj som påverkats?

– Jag vet inte exakt. De letar fortfarande efter personer, det pågår fortfarande, så jag vet inte om har vänner eller släkt som drabbats. Det är klart att man är oroad, jag får bara hoppas att ingen bekant har mist livet.

Situationen i katastrofområdet i Sierra Leone beskrivs som en kamp mot klockan. Om regnen börjar falla riskerar man att fler människor omkommer i jordskred.

– Vi är mycket oroade, väderförhållandena är inte till vår fördel. Prognosen är mer regn de närmaste dagarna, säger Sierra Leones kultur- och turismminister Side Yahya Tunis till CNN.

– Vi vill kunna evakuera så många som möjligt innan vi hamnar i samma situation igen.
