Gustav Engvall stor
hjälte för Djurgården
Carl-Fredrik Eriksson

Djurgården fortsätter att gå starkt i allsvenskan.

I dag tog Stockholmklubben sin fjärde seger på fem matcher när Halmstad hemmabesegrades med 2-1.

Stor matchhjälte blev Gustav Engvall som i den 65:e minuten tog emot bollen med axeln och tryckte in segermålet bakom Isak Pettersson i HBK-målet. Målet var anfallarens första sedan återkomsten från Bristol.

– Det var tre viktiga poäng för oss. Halmstad kom hit och krigade bra. Vi fick verkligen kämpa men vi drar det längsta strået och gör mål från våra chanser, säger matchhjälten till C More.

Halmstad menade att Gustav Engvall knuffade till Halmstadförsvararen i samband med målet – men anfallaren slår ifrån sig kritiken.

– Det är kontakt, man får kontakt i fotboll. Han trillar bakåt och jag tar ner den och smäller dit den. Det var helt enligt regelboken, säger han.

Segern innebär att Djurgården behåller sin andraplats i tabellen – och knappar in på Malmö FF.

Skånelaget förlorade gårdagens möte med AFC Eskilstuna med 3-1 och Djurgården är nu tio poäng bakom.

Djurgården tog ledningen i matchen efter en dryg halvtimme spelad.

Magnus Eriksson förvaltade en straffspark – som Gustav Engvall fixade – på bästa sätt och Järnkaminerna gick mot halvtidsvila med 1-0.

Då stod målvakten Tommi Vaiho för en supertabbe när han schabblade in Gabriel Gudmundssons tämligen ofarliga skott.

– Den bollen ska Djurgårdskeepern ta. Det här är en målvaktstabbe som ger 1-1, sa C More:s kommentator Mats Larsson.

För Halmstad innebär förlusten att laget är kvar i botten av den allsvenska tabellen. Hallandslaget ligger på en 15:e plats – tre poäng bakom Gif Sundsvall på negativ kvalplats.

– De spelar bra fotboll men det tycker jag vi också gör. Men målen kommer inte och det är det fotboll går ut på, säger Halmstads mittback Marcus Johansson.

Özcan Melkemichel var mycket nöjd över lagets insats hemma mot HBK.

– Jag är väldigt nöjd med segern. Första tio var lite trevande, men sedan tar vi över helt. Vi hade ett varierande anfallsspel och utnyttjade kanterna bra. Vi kom in centralt bakom deras mittfält. Djupledsspelet fungerade bra. Vi skapar flera riktigt heta målchanser, med lite effektivitet hade vi lett matchen i paus, säger han efter matchen, säger han och fortsätter:

– 2-1-målet var välförtjänt. Efter det kontrollerar vi matchen helt. Det absolut viktigaste är att vi vann och att grabbarna gjorde en bra match.

Magnus Eriksson var en av Djurgårdens giganter. Mot Halmstad gjorde han ett mål och en assist, och går nu upp i ensam skytteligaledning i allsvenskan.

– Magnus Eriksson gör en fantastisk match. Han kämpar hårt för laget och gör det fantastisk. Kul att han får göra mål, säger Melkemichel.

Hur pratade ni i paus vid ställningen 1-1?

– Vi ville inte gripas av panik. Det handlade om att ge killarna positiv feedback.

Gustav Engvall efter segern mot HBK:

– Väldigt skönt med tre poäng. Jag tycker att Halmstad gör det bra, tabellen speglar inte deras tabelläge. HBK är tunga att möta.

När det blir 1-1 i paus, vad tänker ni då?

– Det är snöpligt, sådant händer. Det är skillnad att gå in i halvtid med 1-0 eller 1-1. Vi var tvungna att vinna och det var det vi sa.

På frågan om Djurgården är Sveriges bästa lag just nu svarar anfallaren.

– Vi är duktiga och har en bra nivå, sedan kanske vi inte får ut den max i dag. Men vi kanske är Sveriges bästa lag just nu, säger Engvall.

Du fick göra mål i hemmacomebacken, hur skönt är det?

– Skönt. Framför allt att kunna dunka dit den, det var som ett välkomnande för fansen med ett besked. Det var trevligt att banka dit den, det är liv i vänstersläggan.

Magnus Eriksson var nöjd efter segern, men erkänner samtidigt att det var tungt att bara ha 1-1 i paus.

– 1-1 speglade inte första halvlek, vi spelade riktigt bra fotboll. Vi var lite oskarpa framför mål, därför blev det lite onödigt spännande, säger han.

Vad sa ni i paus?

– Det var ganska svår att ta på känslan, eftersom att vi hade en så bra halvlek bakom men det stod bara 1-1 på matchtavlan.

Eriksson har en riktigt stark säsong så här långt. I och med målet mot Halmstads BK leder han nu skytteligan på nio mål, ett mål före lagkamraten Engvall.

– Det rullar på, haha. Straffar ska vara mål, så det är bra. Det var fint med assisten också, nu är Engvall i gång. Det är väl ingen hemlighet att vi känner varandra bra på planen, det känns naturligt. Det är skönt att han är tillbaka och gör mål för Djurgården.
