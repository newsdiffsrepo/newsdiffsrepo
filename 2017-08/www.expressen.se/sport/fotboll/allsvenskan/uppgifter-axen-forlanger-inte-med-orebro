Alexander Axén väljer
att lämna Örebro SK
Petter Landén

Alexander Axén kom till Örebro inför säsongen 2013. Till en början arbetade han som spelarutvecklare under tränaren Per-Ola Ljung, men tog själv över huvudansvaret sommaren 2014.

Under hans tid som ledare har klubben tagit klivet upp från superettan och etablerat sig i allsvenskan. Den här säsongen har han suttit på ett utgående kontrakt och enligt NA så ville klubbledningen förlänga men Axén tackade nej.

Enligt klubben själv så var det ett gemensamt beslut att inte förlänga kontraktet.

– Axén är en fantastisk tränare och fantastisk människa. Han har levererat på de mål som sattes upp när han började och han har varit med och utvecklat vår fotbollsverksamhet på ett mycket bra sätt, säger Örebros vd Simon Åström till klubbens hemsida.

Axén själv säger att han kände att det var naturligt att gå vidare.

– Jag har varit här i fem år och nått de mål som sattes upp när jag började. Nu går klubben in i en ny fas och man behöver fundera på vad som är rätt inriktning. Jag är stolt över vad jag gjort för klubben i min hemstad och nu när mitt avtal löper ut har det varit ett naturligt läge för mig att fundera på vad jag vill göra framåt.

Enligt SportExpressens uppgifter är den förre ÖSK-spelaren Magnus Powell aktuell att ta över som ny tränare.

Simon Åström berättar att de inom kort hoppas ha en ersättare klar.

– Vi är väldigt nöjda med det team vi haft i klubben de senaste åren. Samtidigt har det varit viktigt för oss att när våra tränaravtal löper ut kartlägga vilka egenskaper och profiler som bäst stämmer överens med de mål, fokus och arbetssätt vi vill bygga på framåt. Utifrån det har vi tittat på de kandidater som vi bedömer har starka egenskaper kopplat till den strategi klubben har. Efter en rekryteringsprocess har vi kommit fram till en slutkandidat när det gäller vem som ska leda laget från och med nästa säsong. Detaljer återstår innan det kan presenteras och vi räknar med att det sker inom ett par veckor, säger Åström.
