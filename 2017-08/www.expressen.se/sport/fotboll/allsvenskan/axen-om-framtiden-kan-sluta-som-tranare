Tisdag 22 augusti 2017
Axén om framtiden:
"Det är lite otäckt"
Carl-Fredrik Eriksson

Alexander Axén kom till Örebro inför säsongen 2013. Till en början arbetade han som spelarutvecklare under tränaren Per-Ola Ljung, men tog själv över huvudansvaret sommaren 2014.

I första säsongen tillbaka i allsvenskan slutade Örebro på sjätteplats och laget har därefter stått för idel stabila placeringar.

Men nu går en era i graven. I dag meddelade nämligen Axén att han väljer att inte förlänga sitt kontrakt med Örebro SK.

– Min arbetsuppgift var att etablera Örebro i allsvenskan och det har jag gjort nu och därmed känner jag mig färdig med Örebro, säger han.

– Det här har vuxit fram under en längre tid där jag har funderat på vad jag vill göra.

Alexander Axén sitter kvar vid rodret säsongen ut – men sedan väntar en oviss framtid.

– Jag har ingen aning vad som händer i framtiden. Det är lite otäckt och lite spännande. Jag vet inte riktigt vad jag vill göra. Det får den närmsta framtiden utvisa. Jag är öppen för det mesta, säger han.

Så det är inte säkert att ditt nästa jobb blir som fotbollstränare?

– Fotboll, media.. Det vet man inte. Det är inget man kan välja och styra själv utan det handlar om vilka erbjudanden man får. Man får se helt enkelt.

Alexander Axén träffade truppen i dag och enligt honom själv var det blandade reaktioner.

– Några blir skitglada för då får de kanske chansen att spela, några blir jätteledsna och några tycker att det är som det är. Det är väldigt blandat.

Ville Örebro förlänga ditt kontrakt?

– Det var säkert så från början men sen när de märkte att jag vacklade lite så kanske de känner att de behöver snegla åt annat håll. På slutet tror jag det har varit från båda hållen.

Kan det här beskedet påverka resten av säsongen?

– Det finns alltid den risken. Men vi hade ett snack i dag där jag sa att vi kör ända fram och att vi ställer upp för varandra och fortsätter vilja utvecklas och jobba hårt varje dag. Det är viktigt för föreningen och spelarna att visa att vi är duktiga.

Enligt SportExpressens uppgifter är den förre ÖSK-spelaren Magnus Powell aktuell att ta över som ny tränare.

På måndag ställs Örebro mot Hammarby på hemmaplan. Inför den 20:e omgången ligger Alexander Axéns mannar på en tiondeplats i den allsvenska tabellen.
