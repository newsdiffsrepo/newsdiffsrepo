Uppgifter: Mbappé
är klar nästa vecka
Petter Landén

Ingen kan beskylla PSG för att de inte satsar. Efter en tämligen utdragen övergångssoppa så blev Barcelonas Neymar till slut klar för klubben - till det hisnande priset 2,2 miljarder kronor.

Brassen debuterade för PSG i helgen mot Guingamp och blev dessutom målskytt.

Så är de franska jättarna klara där? Inte om man ska tro Mundo Deportivo.

Tidningen uppger att Kylian Mbappé, 18-åringen som tog fotbollsvärlden med storm förra säsongen, har bestämt sig för att gå till PSG. Mbappé har även jagats av Manchester City och Real Madrid den här sommaren, men ska ha beslutat sig för att flytta från Monaco till PSG.

Och PSG ska på nytt betala enorma pengar. Enligt Mundo Deportivos uppgifter så betalar PSG 1,7 miljarder för anfallaren, men summan kan komma att stiga till 1,9 miljarder beroende på hans prestationer.

Om tidningen har rätt så presenteras han av PSG i början på nästa vecka.
