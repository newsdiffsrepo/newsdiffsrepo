John Guidetti ska bli pappa
igen: "Inte riktigt planerat"
Petter Landén

Den 11 september förra året blev den svenska landslagsanfallaren John Guidetti och hans partner Sanna Dahlström föräldrar för första gången. En flicka som fick namnet Nellie Estelle Guidetti.

"Det bästa ögonblicket i mitt liv", skrev Guidetti på Instagram då.

Nu går Dahlström i väntans tider på nytt, något hon avslöjar i sin podd "Livet på läktaren" som hon har tillsammans med Maja Nilsson som är tillsammans med Manchester Unitedsvensken Victor Nilsson Lindelöf.

Nilsson tog upp att någon av medlemmarna i podcasten hade "en bulle i ugnen" varpå Dahlström avslöjade att det var hon.

Nilsson trodde inte att Dahlström och Guidetti kände till könet på barnet, men Dahlström berättar då att de hade varit på ultraljud nyligen.

– Vi gjorde ultraljud i dag. Det är en kille, säger Dahlström.

– Sluta. Nej. Jag är i chock nu, svarar Nilsson.

– Det är sant. Jag såg snoppen direkt. Och vi har båda två varit så inställda på att det skulle vara en tjej så vi har till och med kallat henne “Lillis”.

Dahlström fortsätter att säga att barnet väntas komma i januari och att han var oplanerad.

– Det var inte riktigt planerat. Vi skulle skaffa barn efter sommaren, men så blev det inte. Det här kommer att bli skitbra, det enda är ju att transferfönstret är öppet i januari och även om vi inte har några planer på att dra så vet man aldrig i fotbollsvärlden.

John Guidetti bröt sitt nyckelben i Celta Vigos genrep inför La Ligastarten och missar Sveriges VM-kvalmatcher mot Bulgarien och Vitryssland, som spelas den 31 augusti respektive 3 september.
