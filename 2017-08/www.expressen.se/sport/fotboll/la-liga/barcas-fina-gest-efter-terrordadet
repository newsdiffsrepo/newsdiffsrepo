Barças fina gest -
efter terrordådet
Jonathan Larsson

På söndag kväll inleder Barcelona ligaspelet i La Liga hemma på Camp Nou mot andalusiska Real Betis.

De båda klubbarna kommer, liksom i samtliga matcher i de två spanska högstaligorna samt Ligue 1-3 i Frankrike, bära sorgeband och hålla tysta minuter för att hedra de drabbade i Barcelona och Cambrils.

Nu uppger La Vanguardia att Barcelona kommer hedra offren på ett särskilt sätt.

Under matchen mot Betis kommer hemmalagets spelare bära "Barcelona" på tröjan, i stället för sina egna namn.

De kommer också ha hashtagen "#totssombarcelona" ("Vi är alla Barcelona" på katalanska), på framsidan.

Det spanska förbundet har gett Barcelona tillåtelse till att genomföra förändringar på matchtröjan.

Det var under torsdagen som en man körde en skåpbil längs huvudgatan La Ramla i centrala Barcelona.

Vansinnesfärden kostade minst 14 människor livet, och flera hundra rapporteras ha blivit skadade.

Under fredagen meddelades att den misstänkta föraren, 17-åriga Moussa Oukabir, skjutits ihjäl i eldstrider med polis i den spanska staden Cambrils.
