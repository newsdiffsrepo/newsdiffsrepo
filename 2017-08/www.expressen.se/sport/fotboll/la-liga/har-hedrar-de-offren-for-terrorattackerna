Här hedrar de offren för terrorattackerna
Carl-Fredrik Eriksson

14 människor dog och över hundra skadades i samband med terrordåden i Barcelona i förra veckan.

En vit skåpbil mejade ner människor på paradgatan La Rambla i centrala Barcelona och bara timmar senare skedde ett andra terrordåd i staden Cambrils söder om Barcelona.

I första matchen efter terrorattacken valde Barça-spelarna att hedra offren för attacken.

På ryggen bar samtliga spelare i hemmalaget "Barcelona" i stället för de sedvanliga efternamnen. På bröstet syntes även hashtagen #TotsSomBarcelona (Vi är alla Barcelona).

Real Betis bar tröjor med texten "El Real Betis amb Barcelona" (Real Betis är med Barcelona) i samband med intåget på Camp Nou. Matchen föranleddes av en tyst minut ackompanjerat av ett musikstycke.

Och när den väl blåstes i gång gjorde spelarna sitt för att hedra terroroffren.

Alin Tosca skickade bollen i fel mål i den 36:e minuten och bara tre minuter senare utökade Sergi Roberto ledningen till 2-0.

Lionel Messi hade dock turen på fel sida matchen igenom. Argentinaren träffade virket hela tre gånger och fick lämna planen mållös. Barcelona vann matchen med 2-0.

– Det som hände var fruktansvärt. Det är en speciell seger som vi tillägnar de drabbade. Vi får hoppas att det slutar. Vi är inte rädda men det måste få ett stopp, säger Gerard Deulofeu till Bein Sports.

Terroroffren hedrades även i den franska huvudstaden Paris där PSG tog emot Toulouse.

Inför matchen hölls en tyst minut och Neymar – som lämnade Barcelona för Paris i somras – fick kämpa för att hålla tillbaka tårarna.

Brassen skulle sedermera bli målskytt när han kvitterade för hemmalaget i den 31:a minuten.

Adrien Rabiot gav sedan PSG ledningen innan Edinson Cavani utökade ledningen till 3-1 från straffpunkten i den andra halvleken.

Matchen slutade till slut 6-2 efter att Neymar fastställt slutresultatet med sitt andra mål i matchen.
