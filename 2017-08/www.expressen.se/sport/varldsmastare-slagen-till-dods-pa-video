Världsmästare slagen
till döds – på video
Sebastian Mattsson

Andrej Drachev tillhörde världseliten inom styrkelyft, systersporten till den mer kända grenen tyngdlyftning. Han vann både VM och EM – innan han sadlade om och bytte sport. Drachev började tävla i bodybuilding, i 120-kilosklassen.

Drachev, 32, hittades död på en gata i den ryska staden Khabarovsk. Han hade blivit ihjälslagen – ett förlopp som fångades på en film som snabbt läckte ut på nätet. På klippet kan man se hur Drachev utkämpar en tvekamp med en man som ryska medier pekat ut som Anar Ziranov, en kampsportare med en bakgrund inom MMA. Ziranov delar ut spark och slag på Drachev, som faller till marken, livlös.

Enligt nyhetssajten DV Novosti fördes Drachev till sjukhus där han vårdades på intensivavdelningen, men hans liv gick inte att rädda. Polisen har vägrat kommentera saken, men en efterlysning på Ziranov ska ha skickats ut.

– Andrej bråkade aldrig. Hans snällhet kan ha påverkat hur fajten gick. Han var starkare och snällare än sin motståndare. Andrej föreslog att de skulle ta det i ringen, men de började attackera honom och lät honom inte gå därifrån, säger vännen Alexej Vakulenko till DV Novosti.

Efter bytet av sport blev Drachev ett respekterat namn inom bodybuildingsvängen.

– Han var en fin människa och en väldigt bra idrottare. Jag kände honom inte så väl, men han var alltid väldigt förberedd på tävlingarna. Andrej visade vad han gick för inte bara i Khabarovsk, utan även i de nationella tävlingarna, och han var bland de starkaste idrottarna i hela området, säger bodybuildertränaren Artem Kuzmenko.
