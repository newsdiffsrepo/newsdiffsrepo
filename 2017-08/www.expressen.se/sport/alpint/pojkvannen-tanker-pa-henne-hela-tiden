Pojkvännen: "Tänker
på henne hela tiden"
Sebastian Mattsson

Det var strax innan jul förra året som Anna Holmlund kraschade olyckligt under ett träningsåk i italienska Innichen. Tillsammans med pojkvännen Victor Öhling Norberg och landslagskollegan Sandra Näslund hade Holmlund utgjort en trio av medaljhopp i OS i Pyeongchang nästa år.

Nu förbereder sig Öhling Norberg och Näslund på att åka utan den tredje medlemmen i trion.

– Anna var ett stort ankare i laget. En ledare i gruppen. Det är klart att man märker att lite av dynamiken har ändrats så klart, säger Öhling Norberg till SVT.

Öhling Norberg valde att ta en paus från sitt eget idrottsutövande efter olyckan. Smärtan och olusten var för stark. Men "VÖN" kom tillbaka och vann karriärens första VM-guld under mästerskapen i Sierra Nevada.

Flickvännen spelar dock fortfarande en avgörande roll även för hans idrottsutövande.

– Jag saknar henne så klart mer än alla andra, säger Öhling Norberg.

– Man tänker på det så klart hela tiden.

När Aftonbladet träffade Öhling Norberg tidigare under sommaren berättade han om hur olyckan påverkat hans förhållande med Holmlund.

– Livet har förändrats på så vis att min flickvän finns, men å andra sidan inte finns. Den personen jag vill ringa när jag har det jobbigt kan jag inte ringa. Det är det som är tuffast, sa han då.



Följ SportExpressen på Facebook och Twitter!
