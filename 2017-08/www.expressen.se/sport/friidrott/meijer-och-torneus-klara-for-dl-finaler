Meijer och Tornéus klara för DL-finaler
TT

Meijer – som inte tog sig till final i VM nyligen – var högt över 4,61 meter i stavhopp. Hon stod sedan över nästa höjd för att försöka på rekordhöjden 4,75. Men det blev tre kryss i protokollet för den svenska rekordhållaren, som hoppade 4,71 tidigare under sommaren.

Hon kom trea i tävlingen medan längdhopparen Michel Tornéus slutade fyra efter att nästan ha nått åtta meter.

– Det var nära i dag. Jag försökte bara ha kul. Jag var lite ojämn, men vissa saker satt bättre än jag trodde, sade han till SVT.

Med 7,98 var han bara fem centimeter från en andraplats. I VM blev Tornéus åtta på 8,18 och på torsdag hoppar han DL-final i Zürich medan Meijer hoppar sin final i Bryssel den 1 september.

Även 1 500 meterslöparen Meraf Bahta, som kom nia i världsmästerskapet, ska springa DL-final.

Med sin femteplats i Birmingham samlade hon tillräckligt med poäng. Hon hade 4.03,04, mer än två sekunder över hennes personliga rekord.
