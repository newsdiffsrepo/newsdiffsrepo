Laurell Nash om att bli
mamma: "Det största"
Carl-Fredrik Eriksson

I september förra året meddelade Anna Laurell Nash att hon lägger ner boxningskarriären.

OS i Rio de Janeiro blev slutstoppet för en framgångsrik karriär som inkluderar två VM-guld och ett EM-guld.

Nu väntar nästa steg i livet.

I höst ska den förra boxaren få sitt första barn.

– Det var rätt att gå vidare. Min man och jag ville starta familj och det var dags att börja tänka på det. Det är nervöst och förväntansfullt och det ska bli jätteroligt. Förhoppningsvis får jag en frisk flicka framåt hösten, säger Anna Laurell Nash.



LÄS OCKSÅ: Bilden på Johaug stoppas i Norge.

Hon medger att graviditet inte riktigt är hennes grej och de senaste sju månaderna har inte varit en dans på rosor.

– De första 20 veckorna kräktes jag nästan varje dag. Det var skitjobbigt. Jag var tvungen att äta konstant för jag mådde illa om jag inte gjorde det. Nu är det helt OK men jag är lite klumpig och kan inte träna ordentligt. Men jag tränar lite lätt nästan varje dag, säger Laurell Nash.

Anna Laurell Nash slutade med boxningen redan innan OS i Rio. Men efter att åldersgränsen höjts till 40 gjorde hon ett sista försök.



LÄS OCKSÅ: Här skäller Glenn Hysén ut "Ica-Stig"

Väl i Brasilien blev det dock respass direkt. Men nu när karriären är till ända kan hon ändå blicka tillbaka på en storartad boxningskarriär.

– Jag är väldigt glad och väldigt stolt över min karriär. Jag kommer alltid att sakna den och att själv få stå i centrum, säger Laurell Nash.

En specifik höjdpunkt är dock svår att peka på.

– Jag har hållit på i nästan 20 år så det finns inte bara en. Men självklart mina två OS-mästerskap och mina två VM-guld.

– EM-guldet 2007 var en magisk upplevelse. Jag hade precis kommit tillbaka från sjukdom när jag tog guldet. Det var en sjuk resa. Från sjukdomstillstånd till mästare, det var en väldigt stor höjdpunkt. Man har haft många bra stunder.
