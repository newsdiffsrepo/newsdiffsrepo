Här tar vännerna
farväl av "Carla"
Anna Friberg

Det var i början av juli som Håkan ”Carla” Carlqvist drabbades av en hjärnblödning och fördes akut till sjukhus i Frankrike, där han bott de senaste två decennierna.

Ett dygn senare avled motocrossprofilen  – endast 63 år gammal.

Under onsdagen hölls begravning för Håkan Carlqvist i Heliga korsets kapell på Skogskyrkogården i Stockholm.

På plats för att ta ett sista farväl av “Carla” fanns familj, vänner och flera stora motorprofiler.

En av dem Per-Olof “Posa” Sereinius.

– “Carla” har betytt väldigt mycket för svensk motorsport. Han var en riktig fajter men också en väldigt varm människa, säger “Posa”.

Gästerna på begravningen var ljust klädda, ett önskemål från familjen. Det var också en väldigt personlig och varm begravning som leddes av SVT:s motorjournalist Johan Ejeborg.

– Jag fick frågan från familjen och tvekade aldrig att tacka ja. Det känns som ett väldigt hedrande uppdrag. Jag tror att jag fick frågan för att jag har jobbat med motorsport i många år, som också underströk Håkan Carlqvists storhet.

– ”Carla” har betytt oerhört mycket för motorsporten i Sverige.

Flera av Håkan Carlqvists favoritlåtar ljöd i högtalarna i stället för psalmer. Dire Straits “Money for nothing”, “Rolling in the deep” med Adele och när avskedet togs vid kistan spelades bland annat “I will always love you” med Whitney Houston.

Flera tals hölls under Håkan Carlqvists begravning, bland annat av motorlegendaren Tor-Leif Hansen och barndomsvännen Lars Salmonsson.

Håkan Carlqvists fru, Anneli Carlqvist, var tagen efter begravningen men också tacksam.

– Det är en sorglig dag, den värsta av alla. Men kanske kan jag efter den här dagen ta ett nytt steg och försöka komma vidare i livet.

– Det värmer väldigt mycket att se alla människor som har kommit för att ta farväl av Håkan. Det betyder mycket för mig, säger Anneli Carlqvist.

Håkan Carlqvists bror, Bertil Carlqvist, var sorgsen men nöjd efter begravningen.

– Det blev en sådan begravning som vi vill att den skulle vara, ljus och varm.

Håkan ”Carla” Carlqvist betraktas som en av svensk motors största profiler genom tiderna.

Carlqvist blev världsmästare 1979 samt 1983 och fick Svenska Dagbladets bragdmedalj 1983.

Den karismatiske idrottsprofilen vann också folkets hjärtan med sin hårda inställning och vinnarskalle.

Under karriären drabbades Håkan Carlqvist av flera svåra skador och motocrossåkaren blev på något sätt ansiktet utåt för hårdhudade idrottare.

Håkan Carlqvists bortgång har berört hela idrotts-Sverige och hyllningarna till den legendariske motocrossåkaren har varit många.

Under onsdagen blev de ännu fler.
