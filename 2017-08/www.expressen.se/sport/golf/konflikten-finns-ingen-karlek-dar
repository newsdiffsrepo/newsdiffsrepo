Konflikten: "Finns
ingen kärlek där"
Sebastian Mattsson

Annika Sörenstem och Juli Inkster har en turbulent historia sinsemellan. För två år sedan bröt ett fullskaligt gräl ut mellan de båda stjärnorna under Solheim Cup.

Då anklagade Inkster sin svenska motsvarighet för att bryta mot tävlingsreglerna, när hon som vicekapten gav råd till det europeiska laget.

– Jag blev extremt sårad, sa Sörenstam då.

Nu ställs Inkster och Sörenstam återigen mot varandra. Och i golfvärlden är känslan att även den här upplagan av Solheim Cup kan bli skådeplats för ett bråk mellan ikonerna.

– Det finns ingen kärlek mellan dem, de är från helt olika världar sett till hur de lever, deras livsfilosofi och deras syn på att spela golf, säger NBC-experten Kay Cockerill.

– Jill är en av få människor som kan knäppa Annika på näsan och som har gjort det på golfbanan. Annika ser upp till och beundrar Juli, och hon är kanske en av få människor som kan skrämma Annika.

På meritlistan är det dock Sörenstam som drar det längsta strået. Hon vann 72 LPGA-titlar under karriären, Inkster 31. Sörenstam tog hem hela tio majors, Inkster sju.

Men i Solheim Cup är det Inkster som har övertaget. Sörenstam och Inkster mötte varandra i sju upplagor av turneringen. Inkster och hennes Lag USA vann fyra av dessa.

– Jag tycker att det är en väldigt intressant dynamik mellan de två. Det ska bli intressant om de kommer att stöta ihop eller om det blir riktigt hätska diskussioner mellan dem, vilket mycket väl kan hända, säger Cockerill.
