USA vände i Solheim
Cup: "Är ett maraton"
TT

En bra start resulterade till slut i en dålig avslutning. Europa inledde imponerade i värmen och framför den stora publiken i Des Moines och tog ett tidigt grepp om USA i golftävlingen Solheim Cup.

Men det var ett litet sådant.

Och det höll inte särskit länge.

I de efterföljande bästbollarna dominerade USA – till hemmapublikens stora förtjusning – och tog hand om samtliga fyra matcher, vilket resulterade i en ledning med 5,5–2,5 efter första dagens spel.

– Det blev inte en eftermiddag som vi hade hoppats på, men ibland blir det så i golf. Och det var som tur var bara första dagen, säger Annika Sörenstam som intygar att spelarna kort efter den tuffa starten redan var inställa på att jaga i kapp USA.

– Utan tvekan. Jag har många kämpar i mitt lag och många av dem har varit med om olika scenarion. Vi vet att man inte kan ta något för givet och det är fortfarande så många poäng kvar där ute. Det gäller bara att fortsätta kämpa.

USA:s kapten Juli Inkster var så klart nöjd med inledningen och även hon var medveten om att det är långt ifrån över.

– Jag tror att spelarna vet om att det här är långdistans. Det är ett maraton. Det är ingen sprint. Vi måste fortsätta att göra jobbet. Vi har åtta poäng där ute, och det är många poäng. Vi behöver ta flera av dem, säger hon.

I dag fortsätter Solheim Cup med foursome och sedan bästboll. På söndag avslutas tävlingen med tolv singelmatcher. USA är regerande mästare efter att ha vunnit – tack vare en sen vändning – i Tyskland 2015.
