Tisdag 22 augusti 2017
Slutade som 28-åring: "Inte
pratat om det som hände"
Jonathan Larsson

Under tordagskvällen skrinnade Brynäs IF:s herrlag ut på isen för höstens första träningsmatch i Sandviken mot Djurgården.

Trots en stark inledning där ledningsmålet kom efter knappa minuten lyckades stockholmarna vända och vinna med 3–1.

En som borde varit med på isen är Sebastian Enterfeldt, 29.



LÄS OCKSÅ: Henrik Lundqvist om miljonerna: "Har aldrig skämts".

I våras tvingades Brynäscentern meddela hockey-Sverige sitt beslut.

Skadan i armen han dragits med under flera års tid höll inte för fortsatt spel. Inför Brynäs SHL-möte med Rögle i februari tackades han av - och förärades med en hyllningsbanderoll av supportrarna.

– Armen har helt enkelt inte blivit så bra som jag vill. När jag spelar så får jag viss smärta och rörligheten är inte som den ska vara. Jag känner att jag inte kan få ut max i min prestation, och jag blir för begränsad i mitt spel. Så vill inte jag ha det så det fungerar tyvärr inte längre, sade Sebastian Enterfeldt i pressmeddelandet som förkunnade att karriären var över.

Hur är det rent fysiskt med armen i dag?

– Den känns faktiskt bra. Jag har inte haft några större besvär sen jag slutade. Det är väl mer att den inte funkar rent hockeymässigt då, säger Sebastian Enterfeldt.

– Det har blivit bättre och bättre eftersom jag inte belastar den på samma sätt varje dag, jag kan hantera det på ett betydligt bättre sätt nu. Visst, jag har lite begränsad rörlighet och har lite problem med att lyfta tyngre saker. Men det är ingenting som påverkar i vardagslivet direkt.

Senaste operationen genomfördes i april 2016. Sedan dess har han sluppit ränna i sjukhuskorridorer.

– De sa åt mig att det inte fanns så mycket mer att göra. Det är som det är. Jag känner att jag fick den bästa hjälp jag kunde få, det känner jag mig helt bekväm med.



LÄS OCKSÅ: Ikonens kritik mot Leksand: "Förjävligt".

Säsongen 2005-2006 gjorde Sebastian Enterfeldt a-lagsdebut i Brynäströjan.

En säsong där han fick stå i skuggan av ett år äldre supertalangen Nicklas Bäckström, som samma år fick sitt stora genombrott för den breda hockeypubliken.

Totalt har det blivit 257 SHL-matcher för den 29-åriga Valbokillen - som varit Brynäs trogen i SHL-sammanhang utöver två säsonger i Luleå.

Nu har han i stället slagit in på en ny, civil bana.

Vad gör du i dag, Sebastian?

– Jag har börjat som fastighetsförvaltare på ett företag i Gävle. Jag har alltid varit intresserad av fastigheter; skötsel, underhåll och lite planering. Fick höra goda ord om ett företag, ringde och snackade med dem och det sade klick mellan oss direkt. På den banan är det, skrattar Sebastian Enterfeldt.

– Körde på en del i våras men det är nu från och med första augusti som jag har heltid. Det är på riktigt nu, kan man säga. Känns som att jag har hittat rätt, jag trivs jättebra, säger han.

Trots att han spelat hockey i hela sitt liv känns det i dag bra att inte ha någon direktkontakt med sporten, även om han inte stänger dörren helt för framtiden.

– Det känns skönt att få lite distans sedan det blev som det blev, men det är mycket möjligt att det kommer lite sug framöver. Man vet aldrig om man skulle vilja bli mer involverad, och i sådana fall när, men just nu när det är så pass färskt känns det skönt att ha distans, säger han.

Han beskriver stödet från Brynäs som bra, och kontakten med grabbarna i laget har han kvar.

Sebastian Enterfeldt är hoppfull inför den kommande säsongen, trots att fjolåret slutade med snöplig suddenförlust i den sista, sjunde avgörande finalmatchen i Jönköping.

– Känns väldigt bra att så många spelare är kvar. Själva stommen finns kvar och man har ju en bra bild om hur man vill spela. Spelet kommer sitta, sen måste så klart alla värvningar falla på plats för att det ska bli lika bra som i fjol. Men det ser spännande ut, säger han.

Att succétränaren Thomas "Bulan" Berglund lämnat föreningen för Luleå är ingenting som oroar Enterfeldt.

Han har förtroende för efterträdaren, Brynäsikonen Roger Melin.

– Det är väldig skillnad mellan dem som ledare. Som natt och dag ungefär. Men själva spelet ska vara likadant, sen kanske vägarna för att komma dit är olika, förklarar han.

– Men Roger är erkänt skicklig på att få ihop grupper. Det är en styrka laget kommer ha.

Det har förekommit viss kritik mot Roger Melin om att han kanske inte är en kravställare på samma nivå som "Bulan"?

– Vet att de spelarna som är kvar i laget är starka karaktärer. Även om Roger kanske kommer ge lite mer ansvar till spelarna kommer det ställas extremt stora krav på varandra inom gruppen.

– Med "Jacke" (Jacob Blomqvist) som kapten är jag inte alls orolig. Jag vet att han ställer extremt höga krav på spelarna hur man ska agera.

Tillbaka till den 22 november 2014.

Vid ställningen 1-0 i hemmamatchen mot Färjestad hämtar Sebastian Enterfeldt pucken bakom egen kasse.

Färjestadbjässen Anton Hedman kommer plötsligt mot honom i hög fart - och i smällen med sargen gör han sig ordentligt illa i vänsterarmen.

Den skadan som alltså var början på slutet för Sebastian Enterfeldts karriär.

Hur har kontakten varit med Anton Hedman efter tacklingen?

– Vi har faktiskt inte pratat efter det som hände.

Har du inte fått någon ursäkt?

– Nej, men det är ingenting jag går och ältar. Jag har inga dåliga känslor mot honom, det är sånt som händer. Han spelar hårt och det uppstår en olycklig situation. Ingenting som känns speciellt surt så. Hade kunnat vara vilken situation som helst.

Även om hockeykarriären inte fick det slutet Enterfeldt hade hoppats på känner han inget agg mot varken Anton Hedman eller livet i övrigt.

– Jag mår bra faktiskt. Utifrån allt som hänt mår jag bra, jag har hunnit landa i det och det känns bra. Jag trivs med vardagen, avslutar Sebastian Enterfeldt.
