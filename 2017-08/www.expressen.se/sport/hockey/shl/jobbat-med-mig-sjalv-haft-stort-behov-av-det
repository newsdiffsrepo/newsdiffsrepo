"Jobbat med mig själv –
haft stort behov av det"
Carl-Fredrik Eriksson

Först tog han SM-guld med Brynäs i sin rookiesäsong som tränare.

Spola fram några år och Tommy Jonssons karriär fick en tvär vändning. Efter endast fem matcher fick han sparken från allsvenska Björklöven.

Men guldtränaren valde att inte hoppa på något nytt. I stället tog han en paus, fokuserade på sig själv och började gå i terapi som han tidigare har berättat om för SportExpressen.



LÄS OCKSÅ: Enterfeldts nya liv – tvingades sluta som 28-åring.

Trots erbjudanden från framför allt utländska klubbar går Tommy Jonsson in i den nya hockeysäsongen klubblös.

– Jag bestämde mig för att inte göra någonting inför den kommande säsongen och ta ett litet break och fokusera på mig själv, säger han.

– Det har varit mycket och sen har det varit en ganska tuff tid så jag har ägnat mycket tid åt mig själv. Jag har jobbat med mig själv och det har jag haft ett stort behov av. Att hitta mig själv igen.

Hur mår du i dag?

– I dag mår jag bra. Det är stor skillnad. Terapi borde jag börjat med för längesen och det var inte längesen jag slutade. Men det är ingenting som säger att jag inte kommer gå fler gånger vid behov.



LÄS OCKSÅ: "Sigge" Svensson: "Då hade jag varit borta i dag".

Men trots pausen är kärleken till sporten intakt, och suget efter hockey har redan börjat leta sig tillbaka.

– Vi får se vad som sker till hösten så jag ska aldrig säga aldrig. Men jag skulle inte hoppa på någonting nu utan det får i så fall komma senare.

Samtidigt är Tommy Jonsson medveten om den tuffa arbetssituationen för hockeytränare i Sverige. Han öppnar för fler områden än tränarrollen.

– Jag tittar också inom näringslivet där jag kommer ifrån från början. Jag gillar att leda och jobba med människor och få dem att samarbeta och nå uppsatta mål.

Hur spenderar du dina dagar nuförtiden?

– Jag har ägnat mycket tid åt mig själv. Tränar mycket, spelar golf och tar det lugnt helt enkelt. Det är första gången som jag inte har någon säsong att gå in i och det är lite ovanligt. Men jag tycker också det är ett behov som jag har just nu.
