"Vet att saker kan hända
– jag får avvakta och se"
Hannah Boman

Per Ledin är fortfarande klubblös, men känner ingen panik över situationen. Den snart 39-årige SHL-profilen, som de senaste säsongerna har hållit till i Österrike och Schweiz, säger att han har fått flera erbjudanden från både svenska och utländska klubbar. .

Men samtliga har fått nobben.

– Det har inte känts rätt att sticka ett tredje år utomlands redan den första augusti och sedan vara borta från familjen i åtta månader, säger Ledin till Kuriren.

Därför håller Ledin just nu i gång genom att träna med moderklubben Brooklyn Tigers J20-lag, och han är nöjd med situationen.

Ledin känner nämligen ingen stress över att han ännu inte har skrivit på något kontrakt, utan är säker på att det kommer att dyka upp alternativ framöver.

– Lagen har valt ut sina trupper, har sin budget och försöker komma i form till starten. Jag vet att det kan hända olika saker på vägen – exempelvis kan skador förändra trupper eller så är vissa spelare inte i form och kan inte leverera, säger han.

Därför fokuserar han just nu på familjen, att hålla sig i form - och väntar på att rätt erbjudande ska dyka upp.

– Det enda jag vet är att skador kommer, att spelare som får en dålig start och kanske behöver byta klubb och att spelare inte klarar av konkurrensen. Då får jag avvakta och se vad som dyker upp. Det som händer, det händer. Jag försöker ta det dag för dag – den här fredagen ( i går, reds.anm.) var det isträning klockan 19.45 som gällde.
