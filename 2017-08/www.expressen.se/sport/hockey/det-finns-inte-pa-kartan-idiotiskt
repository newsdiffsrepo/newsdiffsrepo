"Det finns inte på
kartan – idiotiskt"
Jonathan Larsson

I torsdagens avsnitt av podcasten Sporthuset, där Thomas Johansson medverkar som panelmedlem med jämna mellanrum, kom han med ett förslag som väckt reaktioner i hockey-Sverige.

– Jag är lite av den skolan att jag faktiskt tycker det är dags att du ska få tackla målvakterna, säger Thomas Johansson i avsnittet.

Ett utspel som nu kritiseras - av den före detta OS-målvakten Valentina Lizana Wallner.

I en krönika på Hockeysverige.se går Lizana Wallner, med totalt 111 landskamper för Sverige och 3 SM-tecken på sitt cv, nu hårt åt Johanssons förslag.

"Tackla en målvakt!? Skämtar ni? Det finns inte på kartan. Att diskussionen ens kommit upp gör mig upprörd.", skriver hon och vidareutvecklar.

"För det första är målvaktsskydden absolut inte anpassade för en tackling. Ja, skydden är stora och ser kanske ut att ge en hel del trygghet. Men att bli tacklad och ramla bakåt skulle kunna ge extrema skador eftersom skydden är gjorda för att mota puckar framifrån och ingenting annat. På baksidan av kroppen existerar det knappt några skydd.", skriver Valentina Lizana Wallner.

Lizana Wallner menar också att det redan nu är brist på att få yngre hockeyspelare att vilja bli målvakter, och att Johanssons förslag inte hade gjort det lättare att övertyga ungdomar att utsätta sig för en position med en förhöjd skaderisk.

"Vi har redan väldigt många skador på målvakter i dag. Vill vi verkligen ha fler? Nej, kom in i matchen och ge i stället en kram till målvakten för alla misstag från utespelare som han eller hon kommer att rädda under säsongen", avslutar Valentina Lizana Wallner.
