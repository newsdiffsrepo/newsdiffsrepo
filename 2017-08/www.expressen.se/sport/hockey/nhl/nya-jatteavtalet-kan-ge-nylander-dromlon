Tisdag 22 augusti 2017
Nya jätteavtalet kan
ge Nylander drömlön
Petter Landén

Den 21-åriga tysken Leon Draisaitl hade en fantastisk säsong med Edmonton Oilers. Han noterades för 77 poäng på sina 82 matcher, åttonde bäst av alla i NHL.

Det ledde till att Oilers och Draisaitl nyligen kom överens om en kontraktsförlängning på åtta år värt 69 miljoner kronor i snitt per år.

Det får de kanadensiska hockeyexperterna Dave Feschuk från Toronto Star och Jonas Siegel från Canadian Press att tro att svenska William Nylander kan komma att få en rejäl löneförhöjning när han ska förhandla fram ett nytt kontrakt.

– Det här sätter nivån på marknaden för vad en ung talang kan få i den här ligan. Det kommer inte att bli billigt för lagen, det har vi fått reda på, säger Feschuk i TSN:s podcast Breakfast Club.



LÄS OCKSÅ: Jaromir Jagrs nya profil på Tinder får uppmärksamhet.

– Skulle man kunna få Nylander i sex år för 49 miljoner kronor i snitt per år skulle det ses som ett kap. Det kommer att bli tufft för klubbarna att få till rimliga avtal, fortsätter han.

21-åriga Nylander har ett år kvar på sitt rookiekontrakt som är värt 15 miljoner kronor i snitt per år. Det innebär att han efter den här säsongen kommer att förhandla om ett nytt avtal.

Canadian Press Jonas Siegel menar att Draisaitls kontrakt visar hur mycket Nylander kan komma att få och gissar att Toronto Maple Leafs kommer att erbjuda honom ett kontrakt värt strax under det Draisaitl nu får.
