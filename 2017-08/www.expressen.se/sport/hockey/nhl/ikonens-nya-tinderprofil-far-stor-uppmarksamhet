Ikonens nya Tinderprofil
får stor uppmärksamhet
Petter Landén

Förra säsongen passerade Jaromir Jagr Mark Messier som NHL:s näst främste poängplockare genom alla tider, endast slagen av suveränen Wayne Gretzky. Totalt står Jagr nu på 1914 poäng på sina 1711 NHL-matcher.

Om han känner sig klar där?

Knappast.

45-åringens kontrakt med Florida Panthers gick ut efter den gångna säsongen och han är nu så kallad "free agent", vilket ger alla klubbar chansen att förhandla med honom.

Men enligt Jagr själv är det ingen som har hört av sig - och han vädjar efter kontrakt på Twitter.

"Var jag än kollar så får alla free agents samtal från 10-12 klubbar. Jag får samtal. Det är jag som försöker ringa dem men ingen hör av sig", skriver han.

Den 4 oktober drar NHL-säsongen i gång och nu gör det sändande bolaget i Nordamerika, NBC, allt för att hjälpa Jagr att hitta en ny klubb.

Och de gör det med en Tinderprofil.

Tv-kanalen har skapat en profil till Jagr på den populära dejtingappen och lagt ut den på sitt Instagramkonto.

Den nystartade Tinderprofilen har dragit en hel del uppmärksamhet i Nordamerika och flera sajter har skrivit artiklar om den.

"45-åringen är ute efter att dejta ett nytt lag. Kommer han att hitta någon att matcha med?", skriver Sports Illustrated.

"Jagr letar efter kärlek på Tinder - bland NHL-lagen", skriver CSN New England.

"Det har skapats en Tinderprofil åt Jagr i hopp om att han ska hitta ett nytt lag", skriver Bardown.
