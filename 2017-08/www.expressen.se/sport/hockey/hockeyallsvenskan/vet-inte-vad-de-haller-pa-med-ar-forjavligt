"Vet inte vad de håller
på med – är förjävligt"
Hannah Boman

När Magnus "Sigge" Svensson år 2002 lade skridskorna på hyllan hade han hunnit med 16 säsonger i Leksand och 2013 fick han sin tröja hissad i taket av Tegera Arena. Men någon hjälp att sälja sin kommande självbiografi får inte Leksandsikonen - i alla fall inte enligt honom själv.

"Sigge" menar att han har bett Leksand att sälja den kommande boken i sin klubbshop, men att de har valt att avstå.

– De tackade nej till boken i mitten av juli. Jag fick reda på att de inte skulle ha boken av förlaget och ringde upp klubben för att höra vad de sysslade med. De tyckte det var lite struligt med förlaget, jag vet inte vad de håller på med. Jag tycker det är förjävligt att de inte kan hjälpa mig att sälja en bok, säger han till Aftonbladet.

Han menar också att han inte tycker att han har skrivit något negativt om klubben i boken, och att Leksand har fått läsa vad han skrivit om dem.

– Jag vet inte alls, men det måste ju vara någonting. Antingen gillar de inte förlaget eller det jag skrev. Enligt min förläggare har de fått läsa det kapitel där jag skrev om Leksand. Det var efter det som de tackade nej. Jag blev jätteledsen när de tackade nej.

Leksands klubbdirektör Christer Plars dementerar dock att klubben ska ha tackat nej till att sälja självbiografin. Han menar att klubben har bett om att få ett underlag för att kunna ta beslut om ifall de ska sälja den i klubbshopen eller inte.

– Vår shop är en stor del av verksamheten och vi är noga med vad vi ska göra. Inte så att man säger ja på ett samtal. Lite naivt att ringa och vänta sig ett svar innan vi fått ett underlag att ta del av, säger Plars.

Tidigare i somras drabbades "Sigge" av en stroke. Några dagar senare lämnade familjen positiva besked om hans återhämtning.

"Vi känner en oerhörd tacksamhet för att Magnus på bara några dagar gått fram väldigt mycket. Läkarna säger att han har haft en otrolig tur med tanke på den kraftfulla stroken han fick. Han har redan återhämtat sig mer än vi hade vågat hoppats på. Det känns som att vi hade vågat hoppats på. Det känns som vi har fått tillbaka våra Magnus", skrev de då i ett uttalande.
