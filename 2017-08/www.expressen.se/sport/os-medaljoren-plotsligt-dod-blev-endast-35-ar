OS-medaljören mystiskt
död – blev endast 35 år
Petter Landén

Tyngdlyftning är en av Bulgariens allra största sporter. Landet har en framgångsrik tradition av tyngdlyftning och har tagit totalt 36 OS-medaljer i grenen, varav 12 guld.

En av alla medaljörer är Velitsjko Tsjolakov. Han tog brons i 105+ kilosklassen på OS i Aten 2004. Han var en av elva utövare i det bulgariska tyngdlyftningslandslaget som testade positivt för steroidanvändande inför OS i Peking 2008 och stängdes av i fyra år.

Han bytte nation och skulle tävla för Azerbajdzjan på OS i London 2012, men drog sig ur i sista stund på grund av hälsoproblem.

På söndagsmorgonen så dog Tsjolakov, blott 35 år gammal. Enligt hans familj hade han under en tid haft problem med hjärtat. Men sjukhuset i hans hemstad Smolyan säger att det kommer krävas en obduktion för att fastställa dödsorsaken.

Tsjolakov är en av flera bulgariska tyngdlyftare som dött i ung ålder. Milen Dobrev, som tog guld i samma viktklass som Tsjolakov i Aten, dog för två år sedan - även han 35 år gammal. Mikhail Petrov, som vunnit tre VM-guld, dog 28 år gammal år 1992.
