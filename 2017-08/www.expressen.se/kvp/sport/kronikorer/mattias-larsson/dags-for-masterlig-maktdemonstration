Dags för mästerlig maktdemonstration
Mattias Larsson

Det är som det är i Malmö.

Ingen annan ska komma och tro.

Och när MFF är bäst betraktas det som normaltillstånd.

Så i stället för att supportrar vrålar i eufori över tretton poängs serieledning så skämtas det nu lite lågmält om att läkare börjat skriva ut den allsvenska tabellen som medicin mot sömnlöshet.

Det är helt enkelt ett läge som passar MFF-supportrar perfekt.

För frågan är om deras bild av klubben de älskar någonsin varit så överens med tabelläget.

Supportrarna har elva omgångar på sig att njuta en överlägsen serieledning som även om den skulle minska aldrig kommer att leda till missat SM-guld.



För Magnus Pehrsson handlar lördagens möte med den allsvenska jumbon AFC Eskilstuna om det här: Att prestera i nuet. För att överprestera sig själva i framtiden.

Vägen till ett bättre Europakval nästa sommar har börjat.

På sådana vägar får man inte falla igenom mot lag som ligger allra sist i allsvenskan.

Visst kan MFF tappa poäng ändå, men prestationen får inte svaja, trots överlägsen serieledning och på papperet mediokert motstånd.

Där i ligger Magnus Pehrssons utmaning.

MFF saknar Markus Rosenberg och med honom den tydligaste ledarfiguren klubben har. Nästa år är Rosenberg sannolikt borta och det behövs någon som kan axla rollen som härförare.

När jag ser igenom truppen som den ser ut i dag hittar jag inget givet alternativ och det gör Magnus Pehrssons jobb ännu viktigare.

När Åge Hareide tränade Malmö FF var han en ännu starkare ledare än Markus Rosenberg.



Magnus Pehrsson har gjort väldigt mycket bra i MFF – men som ledare, pådrivare och lokomotiv för lag och klubb har han fortfarande en del att visa.

Historien har visat att sådana egenskaper nästan är ett krav för att nå stor framgång i Malmö FF.

Bob Houghton hade dem, Roy Hodgson hade dem som kanske ingen annan och Åge Hareide hade dem.

Andra populära guldtränare som Tom Prahl och Roland Nilsson hade många styrkor, men just den som stark karismatisk ledare av den typ som passar så väl överens med Malmö FF:s självbild och framgångssaga saknades.

Det är med det som bakgrund som Magnus Pehrsson inte bara ska bygga ett lag för SM-guld och Europa-gruppspel utan också sig själv till helt rätt typ av tränare för Malmö FF.

Helt klart är att Pehrsson genom de exemplariska resultaten i årets allsvenska har gett sig själv tid och utrymme till att lägga ner på det bygget.

Det som återstår är att se hur han lyckas och även matchen mot AFC kommer att säga någonting om det.

LÄS MER - Storvärvningen Carlos Strandberg uttagen i truppen, riskerar ändå läktaren
