Två gripna för mord i Sollentuna
Erik Högström

Det var vid niotiden på söndagsmorgonen som en man i 70-årsåldern hittades död i en villa i Sollentuna utanför Stockholm.

Polisen misstänkte snabbt att han utsatts för ett brott.

– Omständigheter på platsen gjorde att polisen inledde en förundersökning gällande mord, säger Birgitta Ejremyr, stationsbefäl vid Norrortspolisen.

Under söndagen genomförde polisens tekniker en undersökning av brottsplatsen och flera förhör har hållits. Vad som framkommit i utredningen vill polisen inte gå ut med. Tekniker kommer att arbeta vidare på platsen under måndagen.

– Man riskerar att allvarligt skada den fortsatta utredningen om uppgifterna ur förundersökningen sprids. Utredningen är inne i ett mycket intensivt och känsligt läge, säger Peter Wenestam.

Två personer, en man i 70-årsåldern och en man i 30-årsåldern, kunde sedan gripas och anhölls av jouråklagaren efter förhör. Båda männen ska ha någon form av relation till den avlidne mannen. De greps i anslutning till platsen.

– De nekar till brott, men vi tycker inte att deras berättelser riktigt går ihop med fynden på platsen, sa jouråklagaren Carl Asterius i går till Expressen.se.

De är båda anhållna på sannolika skäl misstänkta för mord, den starkare misstankegraden. I inledande förhör försökte de ge en förklaring till vad som hänt - men åklagaren trodde inte på dem.

– De nekar till brott, men vi tycker inte att deras berättelser riktigt går ihop med fynden på platsen, säger Carl Asterius.

Enligt uppgift till Expressen hittades den avlidne mannen med munnen igentejpad. Polisen vill inte gå in på några detaljer om hur mannen dog eller varför de misstänker mord.

– Men det talar starkt för att det här inte var en olyckshändelse utan det talar väldigt starkt för att han bragts om livet. Vi misstänker att han utsatts för våld utifrån, säger Carl Asterius.

Under måndagen ska fler förhör hållas med de misstänkta männen.

– Vi har inget motiv till mordet, säger Peter Wenestam vid polisen i Norrort och tillägger att han heller inte vet på vilket sätt mannen bragts om livet.

Annika Lille är också mycket förtegen.

– Jag vill inte gå in på någonting överhuvudtaget som rör utredningen. Det är alldeles för tidigt.

Hur arbetar ni vidare nu?

– Brett.
