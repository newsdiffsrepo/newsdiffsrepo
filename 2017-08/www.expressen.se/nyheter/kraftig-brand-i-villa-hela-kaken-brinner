Kraftig brand i villa: "Hela kåken brinner"
Anna Mattsson

Larmet om branden på en mindre ort utanför Uppsala kom in till räddningstjänsten klockan 06.48 på lördagen. Sammanlagt fem brandbilar skickades till platsen.

Enligt räddningstjänsten rörde det sig om en fullt utvecklad brand och det var inledningsvis oklart om någon befann sig i huset när branden bröt ut.

– Vi har inte ens kunnat gå in. Hela kåken brinner,  sa Tobias Åkesson vid 07-tiden på lördagen.

Det visade sig senare att ingen var hemma och kom till skada i branden.

Vid 08.30-tiden var branden i stort sett helt släckt. Huset har dock fått mycket omfattande skador och enligt räddningstjänsten är det bara skalet kvar. Eftersläckningsarbetet kommer att pågå en bit in på förmiddagen.

Det är fortfarande oklart hur branden började. En teknisk undersökning kommer att göras.
