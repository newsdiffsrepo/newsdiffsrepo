Tisdag 22 augusti 2017
Polis dödad i misstänkt bakhåll
Patrik Micu

Skottdramat inträffade natten till lördagen, svensk tid, i Kissimmee i staten Florida i USA.

Två poliser, Matthew Baxter och Sam Howard, hade ryckt ut på ett inringt larm i stadens utkanter.

Där hamnade de, enligt vad polisen misstänker, i ett bakhåll och blev beskjutna med flera skott.

– Fler poliser skyndade till platsen och där anträffades deras kolleger nedskjutna och svårt skadade på gatan, säger Jeff O'Dell, polischef i Kissimmee, vid en presskonferens enligt CNN.

Trebarnspappan Baxter avled av sina skador, medan Howard vårdades på sjukhus i natt. Hans tillstånd är livshotande.

Enligt polischefen blev de två polismännen sannolikt överrumplade och hann aldrig besvara elden från den eller de som attackerade dem.

Det ska enligt polischefen ha varit en skytt, uppger tv-kanalen WFTV.

Tre misstänkta har gripits och polisen söker på lördagen efter en fjärde.

President Donald Trump kommenterade i morse dödsskjutningen på Twitter.

"Mina tankar och böner är med Kissimmee-polisen och deras nära och kära. Vi är med er!" skriver Trump.

Även Floridas guvernör Rick Scott sände sina kondoleanser via Twitter:

"I natt förlorade vi en modig polisman, Matthew Baxter. Make/far/hjälte. Ber för Kissimmee-polisen."
