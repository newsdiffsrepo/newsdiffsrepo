Sanningen om kungafamiljens barnflickor
Elias Giertz

Barnen som i dag föds in i kungafamiljen växer upp med helt andra kungligheter till föräldrar än för bara någon generation sedan.

De kungliga prinsar och prinsessor som är föräldrar i dag tar en betydligt mer aktiv roll i uppfostran av sina barn än vad deras föräldrar gjorde.

Prinsessan Madeleine berättade själv om detta i sin intervju med SVT:s ”Skavlan” i december 2015.

– Mina föräldrar var väldigt kärleksfulla och jag vet inga som är så generösa som dem men de var borta mycket när jag var liten, på grund av sina åtaganden som kung och drottning. Så jag känner att jag vill ägna all min tid åt mina barn just nu för det saknade jag när jag var liten. Vår generation är mer delaktig i barnens uppfostran, speciellt fäderna. Jag vet inte hur många blöjor du har bytt Chris?

”Tusentals”, blev Chris O'Neills svar – och nog är det så att prinsessgemålen bytt fler blöjor i sina dagar än vad Madeleines pappa kungen gjorde.



LÄS MER: Prinsessan Leonore, 3, har börjat på förskolan



När kungen och drottning Silvia fick sina tre barn var barnskötare oundvikligt – och avgörande.

– Kungaparet arbetar ju inte från klockan nio till klockan fem och sedan kan de vara hemma och leka med barnen. De arbetar från klockan sju på morgonen till klockan fem på eftermiddagen – och sedan ska de i väg igen klockan sju på kvällen, säger Barbro Hultman, mångårig medarbetare vid hovet som senare skrivit en bok om kungen ”I den kungliga kulissen: en hovreporters betraktelser”.

De speciella åtaganden som kungligheter har med oregelbundna arbetstider och många resor gör att en barnskötare knappast går att vara utan, säger Hultman.

– Men det är ett av de svåraste jobben man kan ha. Man är alltid, som barnflicka, ansvarig för barn. Men i det här fallet är barnflickan ansvarig för en blivande kung eller en blivande drottning. Det får absolut inte hända de här barnen någonting. Det finns ett nationellt intresse i att de här barnen ska må bra, vara välklädda och inte bli kissnödiga.

Kungen själv blev faderslös innan han hunnit fylla ett år och hans mor Sibylla blev änka. Barnskötaren, Ingrid "Nenne" Björnberg, blev hans räddning.

– "Nenne" blev oerhört viktig för både kungen och hans systrar. Hon var med under deras uppväxt och när man inte har någon pappa i livet eller en mamma som är närvarande så blir barnflickans roll oerhört viktig, säger Barbro Hultman.



LÄS MER: Estelle och Oscar har fått en ny barnflicka



Hovet är generellt förteget kring barnskötarna på grund av säkerhetsskäl, men säger att de tjänstgör vid behov.

– De yngsta medlemmarna i kungafamiljen är alla fortfarande så pass unga att deras föräldrar av naturliga skäl är mycket närvarande. Barnskötare nyttjas därför i den mån det behövs, till exempel vid officiella uppdrag där barnens föräldrar medverkar, säger Margareta Thorgren.

Barnskötarna vid hovet, som uteslutande har varit kvinnliga medarbetare, kommer ofta de kungliga barnen väldigt nära och följer med dem under lång tid framöver.

Elisabeth Zimmermann som fick uppdraget att ta hand om kungabarnen Victoria, Carl Philip och Madeleine var till exempel självklar att ta hand om Victorias förstfödda Estelle, när hon var nyfödd.



LÄS MER: Victorias oro för Estelle och Oscar



Genom åren har vi också sett hur Zimmermann senare hoppat in vid behov när de ordinarie, yngre, barnflickorna inte kunnat vara med.

– Kungabarnen växte upp med henne, och hon blev en verklig trotjänare. Därför var det naturligt för Victoria och Daniel att ha Elisabeth som förstaval när Estelle var liten också, säger Karin Lennmor, Expressens kungliga kommentator.

Kravlistan för att bli kunglig barnflicka är lång. Inför att Estelle skulle få en barnflicka lades en annons ut via världens mest exklusiva agentur - Eden i London.

De som sökte hjälp var "en svensk familj i Solna" med föräldrar som arbetar som "professionella konsulter som inte jobbar vanliga arbetstider och måste resa ofta i sina arbeten".

En beskrivning som väl passade in på Victoria och Daniel, bosatta på Haga slott. Lönen låg på omkring 6 000 kronor i veckan, sociala medier var absolut förbjudet och boende och bil ingick i tjänsten.

– Rekryteringen av barnskötare är ingenting som hovet kommenterar, säger Margareta Thorgren, informationschef.
