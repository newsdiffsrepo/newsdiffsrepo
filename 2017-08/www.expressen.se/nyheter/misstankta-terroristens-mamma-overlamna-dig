Misstänkta terroristens mamma: "Överlämna dig"
Elin Kardell

Torsdagens terrordåd på Barcelonas paradgata La Rambla, dödade 14 personer och skadade 120 när en skåpbil körde in i folkmassan på den turisttäta gatan. En av de misstänkta är fortfarande på fri fot, Younes Abouyaaqoub, 22. Det är han som misstänks ha kört skåpbilen.

På en presskonferens under söndagen berättade den katalanska polisen att de tror att 22-åringen är den enda av de misstänkta terroristerna som fortfarande är på fri fot. Det innebär att han i nuläget är Europas mest jagade man. Men han kan ha fångats på bild. Övervakningsbilder visar en person som kan vara Younes Abouyaaqoub, på en bank i staden Ripoll, 10 mil från Barcelona, skriver The Mirror.

Men polis utesluter inte heller att han kan ha lämnat landet och tagit sig till Frankrike.

Släkt till den misstänkta har nu börjat prata med spansk press. Hans mamma vädjar nu om att hennes son ska överlämna sig till polisen.

– Jag vill att han överlämnar sig. Jag vill inte att fler ska dö. Det är inte i linje med islam. Jag ser hellre att han hamnar i fängelse än att han dör, säger Hanno Ghanim till spanska medier.

Hon sa också att det kom som en chock, att hennes son var inblandad i dådet, och att hon själv inte inspirerat honom.

Även en kusin till Younes Abouyaaqoub har pratat med pressen, och tar tydligt avstånd.

– Vi visste ingenting. Ingen misstänkte att han kunde göra någonting sådant. Han levde helt normalt. Det är omöjligt att kunna föreställa sig det här, säger han till tv-kanalen Antena 3.

Förutom Younes Abouyaaqoub, efterlyser polisen identiteterna på tre personer som ska ha varit inblandade i en explosion i staden Alcanar under onsdagen. Även de misstänkts vara en del av samma terrorcell som 22-åringen. Två av dem dog troligtvis i explosionen.

Polis utreder också kopplingar till ett annat europeiskt land, men vill inte säga vilket.

Fyra personer har gripits misstänkta för inblandning i attacken.
