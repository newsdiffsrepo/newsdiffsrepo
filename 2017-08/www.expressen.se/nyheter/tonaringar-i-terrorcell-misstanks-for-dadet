Misstänkte föraren
fortfarande på fri fot
Arne Lapidus

Den spanska polisen har identifierat tre unga jihadister bland de fem personer som sköts ihjäl tidigt på fredagen efter massakern i Barcelona i torsdags.

En ensam polisman sköt ihjäl dem när de försökte attackera civilpersoner med knivar och machetes. De bar också tomma bombbälten.

Bland de döda är Moussa Oukabir, 17, som polisen till en början trodde hade stulit sin brors pass för att hyra den skåpbil som användes i attacken. Han lyckades fly från attentatsplatsen, men dödades av polisen i badorten Cambrils söder om Barcelona.

De två andra misstänkta jihadisterna som dödades är Said Aallah, 18, och Mohamed Hychami, 24.

En fjärde misstänkt, Younes Abooyaaqoub, 22, är fortfarande på fri fot. Polisen jagar honom och två andra misstänkta terrorister.

Polisen nya teori är att det var Younes Abooyaaqoub som körde skåpbilen, inte Moussa Oukabir, skriver El Pais. Han ska fortfarande befinna sig på fri fot och är nu polisens huvudmisstänkte.

– Det är möjligt (att Moussa Oukabir körde skåpbilen reds. anm.) men just nu känns den teorin inte lika trovärdig, säger Josep Lluís Trapero vid den katalanska polisen till El Pais.

På lördagsmorgonen gjorde polisen husrannsakan på en adress i Ripoll där man även tog DNA-prover.

Polisens teori är att en imam som bodde på adressen dog i explosionen i Alcanar, enligt El Pais.

Terroristerna tros ha förberett sig på dådet i Alcanar, och originalplanen var att bygga kraftiga bomber som skulle användas i attacken. Men bomben briserade av misstag och bildådet i Barcelona var plan B, är polisens teori.

LÄS MER: Här grips en man i misstänkte terroristens bostad

Enligt polisen finns en koppling mellan attackerna i Barcelona och Cambrils. Och de kan ha förberett ett större sprängattentat. Men planeringen sprack när den sprängladdning de misstänks ha förberett exploderade i deras hus utanför turistorten Alcanar.

– Arbetshypotesen är att gärningsmännen förberedde bägge dåden under en längre tid i ett hus i Alcanar. Vi tror att de hade förberett flera attacker, sade polischefen Josep Lluís Trapero vid en presskonferens på fredagen.

En kraftig explosion skakade huset i Alcanar i onsdags kväll, dagen före attacken i Barcelona. En misstänkt medlem av gruppen dödades i explosionen.

Polisen hittade mer än 20 stora behållare med butangas i resterna av det sprängda huset.

– De förberedde en eller flera attacker i Barcelona. Explosionen i Alcanar hindrade det eftersom de inte längre hade materialet det behövde för att genomföra attacker i ännu större skala, säger polischefen Josep Lluis Trapero.

I den inledande tekniska undersökning som gjorts på plats i den misstänkta bombfabriken utanför Barcelona har polisen hittat spår av samma typ av sprängämne som användes vid terrorattackerna i Paris i november 2015 och i Bryssel i Mars 2016, uppger en källa för CNN. Källan understryker dock att det är är en preliminär bedömning.

Det rör sig om det extremt explosiva ämnet TATP som är bra mycket kraftfullare än det sprängämne som användes vid attentatet i Boston 2013. Tre personer dog då och ytterligare drygt 250 personer skadades.

Den spanska polisen misstänker att terroristcellen kan ha upp till tolv medlemmar. Åtta unga män "saknas" i staden

Många av de misstänkta kommer från samma område i norra Spanien. Oukabir, Hychami och Abouyaaqoub kom alla från den lilla staden Ripoll, medan Allaa, 18, kom från den närbelägna byn Ribes de Freser, enligt spanska medier. Åtta unga män "saknas" i Ripoll, skriver tidningen El Pais.

Polischefen Josep Lluis Trapero säger att gruppens kärna kommer från Rapall. Han säger att han inte vet hur snabbt "dessa mycket unga människor" radikaliserades. Men det måste ha "tagit en viss tid" att förbereda attackerna, säger han, enligt El Pais.



LÄS MER: Attacken i Barcelona – detta har hänt



Jordi Munell, Ripolls borgmästare, säger att familjen Oukabir har bott länge i staden.

– De har bott här i många år och vi har aldrig haft några problem. Människor här är ledsna och oroade. Vi är en stad med runt 11 000 invånare, nio procent av dem invandrare. Praktiskt taget alla känner varandra, säger han till spanska medier.

Moussa Oukabirs bror Driss, 28, gick själv till och sade att han misstänkte att den yngre brodern hade tagit hans pass för att hyra skåpbilen.

Polisen har slagit till mot familjen Oukabirs hem. De tog med sig brödernas mor Fatima och deras systrar Fahima och Hanane för att förhöra dem.

Moussa Oukabir har tidigare manat till att "döda otrogna" på sociala medier. Han bodde med sin mamma och sina systrar.

En ensam polis sköt ihjäl Moussa Oukabir och fyra andra i samband med attacken i Cambrils tidigt på fredagen.  Före skottväxlingen hade de misstänkta terroristerna hade kört på sju fotgängare, inklusive en polisman, på en gågata nära vattnet.

Polisen kontrollerade fordon vid en rondell i närheten av en båtklubb. Strax innan de misstänkta terroristerna, som färdades i en mörk personbil, nådde poliskontrollen började de avsiktligt köra på fotgängare, skriver tidningen El Pais.



LÄS MER: Samma polisman sköt ihjäl fyra terrorister



Sju personer, inklusive en polisman, blev påkörda. En kvinna avled senare av sina skador.

En skottväxling mellan de misstänkta terroristerna och polisen utbröt – i vilken en enda polisman sköt ihjäl fyra personer enligt tidningen La Vanguardia. En femte misstänkt terrorist sprang från platsen i riktning mot en park. Ett par hundra meter bort upptäcktes mannen av en polishelikopter, varpå även han sköts till döds. Dessförinnan ska han ha knivhuggit en kvinna i ansiktet.

Minst 14 människor dödades när en skåpbil körde rakt in i en folkmassa på det populära promenadstråket La Ramla i Barcelona vid 17-tiden i torsdags. Minst 130 skadades, bland dem 17 livshotande och ytterligare 30 allvarligt.
