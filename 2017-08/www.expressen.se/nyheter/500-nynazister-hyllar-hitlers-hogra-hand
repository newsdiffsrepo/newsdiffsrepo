500 nynazister hyllar
Hitlers högra hand
Patrik Micu

Manifestationen är till minne av den nazistiske politikern Rudolf Hess. Det är 30 år sedan han avled under fångenskap i Spandaufängelset i Berlin.

De omkring 500 personer som deltar har fått tillstånd av polisen att genomföra manifestationen, om än med vissa restriktioner. Glorifiering av Hess tillåts inte och demonstranterna får endast bära en banderoll per 50 deltagare, enligt vad Berlinpolisens presstalesman Carsten Müller uppger för AP.

Demonstranterna har även visiterats i speciella tält som polisen slagit upp.

500 motdemonstranter befann sig under lördagen på en gata i närheten av nazimanifestationen. Det är inte långt från centralstationen i Berlin.

Däremellan: ett stort antal kravallutrustade polisen. Enligt Berliner Zeitung är 1 000 poliser utkommenderade för att hindra en blodig sammandrabbning mellan nynazister och vänsteraktivister. Händelserna i Charlottesville förra helgen vill man inte se upprepas.



Beslutet att ge nynazisterna tillstånd att marschera på Berlins gator är omdiskuterat.

Den socialdemokratiske politikern Andreas Geisel, SPD, säger till radiokanalen RBB Inforadio:

– Jag hade gärna sett ett förbud, men vi har kontrollerat detta noga och kommit fram till att de grundläggande demokratiska rättigheterna tyvärr också gäller för skitstövlar.

Rudolf Hess var en nazistisk politiker och tidigt en av Adolf Hitlers närmaste män. Vid maktövertagandet 1933 utsågs han till riksminister utan portfölj.



1941 greps Hess då han på eget bevåg flugit till Storbritannien för att ordna ett fredsavtal med Churchill.

Efter krigsslutet dömdes Hess till livstids fängelse. Han avtjänade sitt straff på Spandaufängelset fram till sin död 1987.
