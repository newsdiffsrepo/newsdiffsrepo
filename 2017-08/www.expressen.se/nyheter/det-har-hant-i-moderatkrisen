Det har hänt i Moderatkrisen
Åsa Asplid

De kräver M-ledarens avgång:

Förbundsledningarna i Stockholms län med förbundsordförande Kjell Jansson och Dalarna med förbundsordförande Carl-Oskar Bohlin samt Moderata ungdomsförbundet

De stöder M-ledaren:

Förbundsledningarna i Skåne med förbundsordförande Lars-Ingvar Ljungman, Västra Götaland med förbundsordförande Johnny Magnusson, Blekinge med förbundsordförande Jeppe Johnsson, Norrbotten med förbundsordförande Linda Frohm, Kalmar med förbundsordförande Jörgen Andersson, Jönköping med förbundsordförande Gottlieb Granberg, Värmland med förbundsordförande Stina Höök och Halland med förbundsordförande Mikaela Valtersson.

De är osäkra:

Förbundsledningarna i Sörmland (inga kommentarer innan möte) med förbundsordförande Erik Bengtzboe, Kronoberg (inga kommentarer innan möte) med förbundsordförande Anna Tenje, Jämtland (ingen diskussion), Örebro (inget avgångskrav men kritiska) med förbundsordförande Ola Karlsson.

I valet 2014 fick Moderaterna 23,3 procent av väljarstödet, sedan dess har partiet tappat omkring åtta procent. I Expressens demoskop från augusti får Moderaterna 17,2 procent, i SVT/Novus opinionsundersökning tidigare i augusti var stödet för M på 15,2 procent. Samtidigt visar nya siffror från DN/Ipsos att bara sex procent av väljarna vill se Anna Kinberg Batra som statsminister i nästa val.

Dagens Nyheter/Ipsos presenterar sin partisympatiundersökning för augusti på tisdagen. Siffrorna är en ny kalldusch för Moderaterna som får 17 procent av väljarstödet. I Stockholm är siffrorna ännu lägre, 14 procent.

Missnöjet växer bland de 41 moderata kommunalråden i Stockholms län och redan på tisdagskvällen kräver Pehr Granfalk, kommunstyrelseordförande i Solna, att Anna Kinberg Batra avgår som partiledare.

Under en telefonkonferens mellan kommunalråden på onsdagen står det klart att en majoritet av dem stöder avgångskravet och på onsdagseftermiddagen meddelar Moderaternas länsförbund i Stockholm att de vill att M-ledaren avgår. De får snabbt stöd av Moderata ungdomsförbundet samt av länsförbundet i Dalarna och tillsammans kräver de att valberedningen kallas in för att ta fram ersättare till Anna Kinberg Batra.

Valberedningens ordförande Lars-Ingvar Ljungman ger på onsdagskvällen beskedet att den i nuläget inte kommer kallas in, men att det snabbt kan ändras.

Källa: Expressen, TT
