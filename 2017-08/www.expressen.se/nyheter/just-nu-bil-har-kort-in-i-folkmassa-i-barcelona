Tisdag 22 augusti 2017
Misstänkta terrorister sköts till döds
Mats Bråstedt

Spanien skakades av terror på torsdagen då en förare i skåpbil körde ihjäl människor i centrala Barcelona, och polisen växlade skott med flera misstänkta terrorister i staden Cambrils.

På fredagseftermiddagen har 14 människor bekräftats döda efter händelserna, och fler än hundra uppges vara skadade.

Polisen utreder kopplingar mellan händelserna i Barcelona och Cambrils, samt en explosion i ett hus i staden Alcanar på onsdagen.

Man misstänker även en koppling mellan dessa händelser och en förare som körde på två poliser i Barcelona på torsdagen och senare sköts till döds.

På fredagen gick den katalanska polisen ut med namn och bild på fyra unga män som eftersöks, enligt tidningen La Vanguardia.

Den utpekade föraren av skåpbilen, Moussa Oukabir, 17, söktes av polis efter attacken. Vid 19.30 på fredagen rapporterade flera spanska medier, allra först El Pais, att han är en av de fem misstänkta terrorister som skjutits ihjäl av polis i Cambrils.

Den misstänkta förarens bror, Driss Oukabir, gick självmant till polisen efter att han blivit efterlyst med namn och bild. Hans id-handlingar hittades i skåpbilen men han påstår att de hade stulits från honom, enligt spanska medier.

Moussa Oukabirs grannar Mohamed Hychami, 24 och Younes Abouyaaqoub, 22, söks ännu av polisen. Samtliga är från kommunen Ripoll, norr om Barcelona.

Det gör även, Said Aallaa, är från den närliggande orten Ribes de Freser som uppges vara 18 år gammal.

Samtliga fyra män uppges vara av marockanskt ursprung.

Hittills har fyra personer blivit gripna, varav en i Alcanar, en i Cambrils och två i Ripoll. En av de gripna uppges vara bror till den man som misstänks för att ha kört skåpbilen.

Vid 16-tiden på fredagen förbereder en insatsstyrka att gå in i ett bostadshus i Ripoll.

Ett 15-tal maskerade poliser, varav flera är beväpnade med automatvapen, ger varandra handsignaler medan de placerar sig utanför fyravåningshuset, enligt Expressens reporter på plats.

En ambulans står även redo utanför huset.



Terrorföraren körde nästan en halv kilometer nedför promenadstråket La Rambla i Barcelona vid 17-tiden på torsdagen. Föraren ska ha sicksackat fram och tillbaka och träffade dussintals personer, enligt polisen och vittnen.

Människor flydde i panik från den turisttäta gågatan och många tvingades barrikera sig i närliggande butiker och hotell.

Föraren kraschade till slut skåpbilen och flydde platsen till fots.

På fredagen har polisen gripit fyra personer som misstänks vara inblandade i terrorattackerna.

Dödssiffran efter dådet steg stadigt under torsdagen och fredagen.

Francisco López Rodríguez, 60, från Spanien, Elke Vanbockrijck, 44, från Belgien, samt italienarna Bruno Gulotta, 35 och Luca Rosso, 25, är de som hittills blivit namngivna.

Katalanska myndigheter har uppgett att de som drabbades av terrorn är medborgare i 34 olika länder. Detta understryker hur populär platsen för Barcelonadådet är bland turister. De drabbade uppges vara hemmahörande i sex världsdelar: Europa, Afrika, Asien, Australien, samt Nord- och Sydamerika.

13 av de omkomna drabbades av attacken i Barcelona, och ytterligare en person, en kvinna, uppges ha dödats i Cambrils.

Dödsfallet i Cambrils skedde efter att polisen stoppade en bil i turistorten under natten till fredag, flera timmar efter attacken i Barcelona.

Bilföraren vägrade stanna och körde på flera personer i flykten. Efter att polisen fått stopp på bilen skedde en skottväxling och fyra misstänkta terrorister sköts till döds.

Enligt nyhetsbyrån AP hittades knivar och en yxa i de misstänktas bil.

En femte misstänkt dödades efter att ha blivit lokaliserad av en polishelikopter. Den personen misstänks ha knivskadat en kvinna. Det är oklart om den knivskadade kvinnan är samma person som bekräftades död.

Dessutom ska fem andra ha blivit skadade i Cambrils, varav tre är poliser.

LÄS MER: Driss Oukabir, 28, greps – skyller på sin yngre bror





Utrikesdepartementet hade på fredagseftermiddagen ingen information om huruvida svenskar blev skadade eller dödades i Barcelonaattacken.

– Men ambassaden i Madrid står i kontakt med de lokala myndigheterna på plats för att försöka få information om det är några svenskar drabbade, säger Anne Thorngren, presskommunikatör vid UD:s presstjänst.

Däremot blev många svenskar vittnen till terrordådet.

Expressen har pratat med svensken Hampus Hagander, som bor i Barcelona. Han blev ögonvittne till vansinnesfärden längs med promenadstråket.

– Helt plötsligt mitt på gatan, trycker bilen gasen i botten, och bara kör rakt in i folkmassan. Det ser ut som den kör över jag vet inte hur många personer. Tre-fyra kroppar, minst, bara flög i väg.

– Folk började springa därifrån i panik. Det är massor med tungt beväpnade poliser här, och de har spärrat av flera kvarter.



Hampus Hagander blev tvungen att använda sig av mindre gator för att ta sig i säkerhet.

– Där fordon inte skulle kunna ta sig in. Alla stora fordonsgator är avstängda.

Enligt honom reagerade polisen snabbt och var på plats efter drygt 15-20 sekunder.

– Efter tre-fyra minuter började folk sjasa bort folk och spärra av allting.

Erika Nielsen, Expressens reporter på plats, vittnar om blodiga scener.

– Personen som jobbade här på restaurangen hade en video som var brutal, det var blod och det var folk som låg på marken. Han berättade att folk sprang förbi restaurangen. Han sprang ut och då ligger det människor på gatan och det är blod överallt.

Svenske Jonas Dalström var också på plats, men såg inte själva skåpbilen.

– Vi stod en bit ifrån och så bara smäller det. Skrik, kaos och människor på trottoaren, överkörda och nermejade. Alla sprang, alla trodde förmodligen att det skulle smälla också.

Tobias och Madelen från Västerås satt på en uteservering när skrikande folkmassor kom längs med gatan. De sprang in i restaurangen men ombads snart gå ut igen.

LÄS MER: Barcelonaattacken – det här vet vi

– Då kom det en till våg av skräckfyllda personer, då springer vi in i restaurangen igen. Denna gång stannade vi inne, servitörerna bar in vår mat och de stängde allting runt oss, satte på galler, säger Tobias.

De satt sedan på restaurangen i tre, fyra timmar.

– Det var folk som skakade, men efter en stund hade vi en fin gemenskap. Sådant som händer i sådana här situationer. Vi umgicks och pratade, säger Madelen.

Enligt nyhetsbyrån AP öppnade La Rambla igen på fredagen. Spaniens kung Felipe VI och premiärministern Mariano Rajoy medverkade vid en minnesstund i Barcelona tillsammans med tusentals andra människor.

”Jag är inte rädd, jag är inte rädd!” ropade människorna vid minnesstunden, enligt AP.

Torsdagens terrordåd är den mest dödliga attacken i Spanien sedan 2004, då terrorister bombade flera pendeltåg i Madrid. Nästan 200 människor dog i de bombdåden.
