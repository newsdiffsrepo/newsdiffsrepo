Man knivhöggs till döds – kvinna anhållen
Mats Bråstedt

21.20 fick polisen in ett larm om ett pågående lägenhetsbråk i Huddinge, söder om Stockholm.

– Det har varit någon form av incident i Huddinge, i en lägenhet. En man har fått hugg av en kniv, säger Anna Wästberg, presstalesperson på polisen.

Polisen hade under torsdagskvällen ett antal patruller på plats, som arbetade med att ta reda på mer om omständigheterna.

– Mannen är förd till sjukhus och hans skadeläge är oklart. Jag kan bekräfta att en kvinna har gripits, men det är inte klart hur det gått till, förklarade Anna Wästberg.

Det uppdagades senare att mannen hade avlidit av skadorna. Anhöriga är underrättade enligt polisen.

Kvinnan anhölls under fredagen, misstänkt för mord. Polisen vill inte kommentera vilken eventuell relation mannen och kvinnan kan ha haft till varandra.
