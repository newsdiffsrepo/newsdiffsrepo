Löparfesten i Stockholm i natt: "Alla borde springa"
Sara Karlsson

På lördagen arrangerades det 36:e Midnattsloppet i Stockholm. Och som vanligt var det en stor folkfest.

Louise Svensson, 44, sprang tillsammans med väninnan Jenny Lindblom, 35. De hade rest till huvudstaden från Norrköping för att springa loppet tillsammans.

De var sugna på att springa loppet efter att ha hört mycket gott om det.

– Andra säger det är så himla roligt och jag ville inte springa ensam så jag gav bort en biljett som present. Det är en folkfest, säger Louise Svensson.

Sara Gunnarsson, 30, från Lindesberg sprang loppet för femte året.

– I dag är den bästa tiden hittills. Upplevelsen var jättebra, det var skön stämning och jag hade bra fart hela vägen. Jag tog rygg på en kille och vi turades om att leda så vi höll tempo hela tiden, säger hon strax efter loppet.

Midnattsloppet arrangerades för första gången 1982. Då stod 2000 personer på startlinjen. Med åren har deltagarlistan blivit längre – och i år var det 35 000 på startlinjen.

Willy Berggren och Ingvar Åström har funnits med sedan starten.

– Ibland när vi ser ut över havet av startande i dag, så kan vi knuffa på varandra och konstatera: Det var vi som startade det här, säger de på sin hemsida.

Längs med banan finns underhållning och sambamusik. Nytt för i år var dessutom att man kunde springa – och dejta samtidigt. I en startgrupp fanns endast singlar som hade de 10 kilometerna på sig att flörta.

Midnattsloppet som startar och slutar på Södermalm finns även i Göteborg, Malmö och Helsingfors.
