Person skjuten i ansiktet i Tensta
Saga Skovdahl

Larmet inkom till polisen klockan 20:38 på fredagskvällen.

– Inringaren hade hört en eller flera smällar, och vi fick uppgift om att en person ska vara skottskadad vid Risingeplan i Tensta, säger Åsa Wallentin vid polisen.

När polisen kom till platsen fann man en skottskadad person. Enligt uppgifter till Expressen har personen, en man, skjutits i ansiktet. Det ville polisen dock inte bekräfta.

Mannen fördes till sjukhus men hans liv gick inte att rädda.

Enligt uppgifter till Expressen blev mannen skjuten vid en port i ett bostadshus.

Tre personer hämtade till förhör upplysningsvis. De är dock inte misstänkta för brott.

På lördagsförmiddagen anhölls däremot en man i 20-årsåldern, skäligen misstänkt för inblandning i mordet i Tensta.

– Exakt vill roll eller inblandning den här personen ska ha saknar jag uppgift om. Vi jobbar vidare med utredningen, uppger Carina Skagerlind, presstalesperson vid Stockholmspolisen.

Skäligen misstänkt är den lägre misstankegraden.

När den svårt skadade mannen förts till Karolinska sjukhuset på fredagskvällen samlades en större grupp upprörda anhöriga vid akuten.

En person som jobbar på akuten på Karolinska säger att det var väldigt mycket folk runt sjukhusets ingångar.

– Det var en extremt hotfull situation, både mot personal och andra patienter, säger personen.

Han uppger att det var runt 50 personer. Även många poliser fanns på plats och akutmottagningen spärrades av.

– Om någon kommer och ska föda barn vet jag inte hur de ska komma in.

Kjell Lindgren vid polisen i Stockholm bekräftar att en stor grupp personer hade tagit sig till Karolinska sjukhuset.

– Den primära uppgiften för oss är att se till att sjukhuset kan fungera utan störningar och att personal och patienter kan känna sig trygga, säger han.

– Många vill in till salarna och det fungerar inte med tanke vården.
