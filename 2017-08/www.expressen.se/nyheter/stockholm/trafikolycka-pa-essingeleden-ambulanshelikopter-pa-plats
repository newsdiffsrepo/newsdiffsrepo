Trafikolycka på Essingeleden – en till sjukhus
Filippa Rogvall

Polis och ambulans fick larmet vid klockan 13.40 på måndagen. Räddningstjänsten uppger att de inte har varit inblandade i olycksarbetet.

– Enligt initiala uppgifter handlar det om en mc och en personbil som har kolliderat, men det är möjligt att det var fler inblandade, säger Eva Nilsson, presstalesperson vid Stockholmspolisen.

Det ska vara begränsad framkomlighet vid olycksplatsen på Essingeleden i höjd med Tomteboda efter olyckan. En ambulanshelikopter har landat på vägen och sedan fört motorcyklisten till sjukhus.

– Vi väntar på uppdatering kring skadeläge och hur många som är inblandade, säger Eva Nilsson.

Strax efter klockan tre på måndagseftermiddagen uppger polisen att de lämnat platsen och att trafiken rullar på som vanligt igen.

Det finns inte uppgifter om att fler fordon ska ha varit inblandade utöver bilisten och mc-föraren. Bilisten ska ha klarat sig utan allvarligare skador.
