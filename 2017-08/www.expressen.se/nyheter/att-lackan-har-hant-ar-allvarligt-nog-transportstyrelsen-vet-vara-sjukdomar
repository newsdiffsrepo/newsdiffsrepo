Transportstyrelsen vet våra sjukdomar
Josephine Freje

Det är över 6,3 miljoner svenskar som har körkort i dag. Alla som har en fysisk eller psykisk sjukdom måste rapportera det Transportstyrelsen. Samma myndighet som just nu är i stormväder för en massiv läcka av hemliga uppgifter till utlandet. Samma läck-skandal som gjort att statsministern nu KU-anmälds.

För att förstå vad det handlar om kan mycket känsliga uppgifter om alla svenskar som har körkort –  plus de som sökt körkortstillstånd – vara del den omfattande läcka med hemliga uppgifter som Transportstyrelsens chef nu fått sparken för.

Sedan 2012 är det dessutom lag på att din läkare ska anmäla dig till Transportstyrelsen om du har en sjukdom eller självmordsförsök i bagaget som gör att du kan vara en trafikfara. Bara de senaste åren handlar det om 15 019 anmälningar mot patienter av läkare och 17 228 svenskar som förlorat sina körkort på medicinsk grund.

När jag satt där i bilen tänkte jag också att det faktiskt inte ens spelar någon roll om Transportstyrelsen lyckats skydda just de här känsliga hälsouppgifterna. Bara det att läcka har hänt – på en myndighet som har våra sjukdomar och hemligheter i sina händer – är allvarligt nog.



LÄS MER: "Försvarsutskottet kallar till krismöte"



Lägg till alla de uppgifter som finns hos Transportstyrelsen på alla som sökt ett körkortstillstånd och svarat på hälsodeklarationen  – där du exempelvis ska uppge om du haft problem med, sömn, alkohol, diabetes (och vad du har för behandling),  psykisk sjukdom (och vad du tar för medicin samt adressen till din vårdenhet).

Många har nog frestats att ljuga på hälsodeklarationen. Jag är dock en av de där ”idioterna” som svarade ärligt. Hejdå mc-säsong 2016. Japp, jag har haft ”överraskande balansrubbning” någon gång i livet (snaps + midsommar kan vara en förklaring) och japp, jag har faktiskt en diagnos. Bipolär 2 heter den och betyder i mitt fall att jag är konstant på obehagligt gott humör, aldrig haft psykoser och aldrig varit inlagd. Vi brukar kalla oss bi-populära gänget och jag har haft körkort i över 16 år utan böter eller olyckor. Men Transportstyrelsen skulle veta och ha läkarintyg – och det gör mig inget om jag själv får välja vem och när mina uppgifter röjs. Det som gör mig förbannad är att det faktiskt inte får läcka ut en enda sekretessbelagd uppgift om någon sekretessbelagd uppgift – om det så rör någon bro eller annan hemlig uppgift som nu läckt – från en myndighet som Transportstyrelsen.

Det är en skrämmande tanke att en myndighet – vars chef erkänt brott och fått sparken – har den makten och informationen om dig, mig, kungen, statsministern och killen med nycklarna till valet eller kärnkraftverket. För första gången på länge hoppas jag att jag har fel.
