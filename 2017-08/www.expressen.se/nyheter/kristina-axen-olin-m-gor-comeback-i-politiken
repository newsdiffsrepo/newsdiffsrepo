Kristina Axén Olin (M) gör comeback i politiken
Arne Lapidus

Hon skriver på Facebook att trots att det har varit ett tungt år i politiken, både i världen, i Sverige och hos Moderaterna, känner hon att det är dags att ställa upp.

"Många avskräcks nog från politikens miljö men jag har i dag skickat in min kandidatförsäkran för att, om jag får förtroendet, vara med i Moderaternas provval till riksdagen", skriver Kristina Axén Olin, 54, som i dag är ordförande i tankesmedjan Säkerhet för näringsliv och samhälle (Snos).

Kristina Axén Olin var socialborgarråd i Stockholm 1998–2002, oppositionsborgarråd 2002–2006 och finansborgarråd 2006–2008. Samt andra vice partiordförande i M från 2003 till 2009.

Hon var en av Moderaternas mest kända politiker, men lämnade alla poster när hon gick in i väggen på grund av stress, sorg och alkoholproblem, har hon berättat.

Skilsmässan, mammans plötsliga död och det hårda politiska jobbet gjorde att hon började dricka vin på kvällarna för att varva ned. Hon sjukskrev sig och lade in sig en månad på behandlingshem för att komma till rätta med missbruket.

– Jag erkänner. Det blev för mycket jobb, för lite sömn, för lite mat, för mycket huvudvärkstabletter och alkohol, har Kristina Axén Olin sagt till Dagens Nyheter.

Hon har också berättat att hon besökt Anonyma Alkoholister.

– Att bota stress och ångest med alkohol är en dålig medicin. Det visste jag, har hon sagt till nykterhetsrörelsens tidning Accent.
