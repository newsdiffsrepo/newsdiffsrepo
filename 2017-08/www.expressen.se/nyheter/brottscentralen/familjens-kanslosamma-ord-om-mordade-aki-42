Familjens känslosamma ord om mördade Aki, 42
Saga Skovdahl

Enligt Västmanlands tingsrätt är Johanna Möller skyldig till anstiftan till mord på sin tidigare make Aki Paasila. På måndagen kommer domen – med besked om hur Möller ska straffas.

På söndagen lämnar Aki Paasilas familj ett första uttalande, författat av hans barn från ett tidigare äktenskap. Ett uttalande som även TV4 Nyheterna publicerade under söndagen.

"Han var en älskad fyrbarnspappa, en son, en bror och en vän. Han, liksom vi i familjen, behöver ytterligare ett steg mot rättvisa".



LÄS MER: GW om varningarna innan pappans död



"Vetskapen om att en eller flera som varit inblandade i mordet fortfarande går fria är plågsamt och gör det nästintill omöjligt att gå vidare i sorgearbetet. En slutgiltig och rättfärdig dom är det minsta Aki förtjänar", avslutas uttalandet.

Rättegången mot 42-åriga Johanna Möller – Arbogakvinnan – och hennes tidigare pojkvän Mohammad Rajabi avslutades i slutet av juni. Tingsrätten anser att bevisen mot det tidigare paret är "övertygande". Rätten beslöt också att Möller och Rajabi skulle genomgå en rättspsykiatrisk undersökning. Utlåtandet är inlämnat till tingsrätten – som på måndagen förkunnar sin dom.

Det var på morgonen den 8 augusti 2015 som Johanna Möller larmade SOS då hon inte kunde hitta sin make Aki Paasila.

När räddningstjänsten kom till platsen hittades Aki Paasila drunknad på en meters djup vid strandkanten, alldeles intill sommarstugan där mord- och mordförsöket på föräldrarna senare skulle ske. Polisen skrev av det hela som en drunkningsolycka.



LÄS MER: Experten: Johanna Möller är unik bland kvinnliga mördare



Men i december 2016 bekräftade åklagare Johan Fahlander att Johanna Möller misstänks även för mordet på sin före detta make. Flera personer har anhållits, och en 25-årig man häktats, misstänkta för inblandning i mordet på Aki Paasila.

I mars 2017 släpps den 25-årige man som suttit häktat misstänkt för mord. Enligt åklagarna kvarstår misstankarna – men något åtal blev det inte.
