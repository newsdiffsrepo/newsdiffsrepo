Johanna Möllers förvandling – från skolflicka till mördare
Jonathan Berntsson

I en gammal skolkatalog blickar eleverna och lärarna i gymnasieklassen in i kameran. Vad de allra flesta av dem gör i dag är oklart – men för flickan som står trea från vänster i översta raden skulle framtiden inte bli som kamraternas.

Hon heter Johanna Möller och hon förvandlades. Hon blev, konstaterar Västmanlands tingsrätt, en mördare. Själv väljer hon däremot att se sig själv på ett helt annat sätt.

"SUPER WOMEN!", skriver hon i ett brev hon tidigare lämnat in till polisen.

För de som har stått henne nära under en längre tid är Johanna Möllers förändring tydlig. I förhör försöker en av hennes anhöriga sätta ord på det. Han säger där att hon "allt eftersom spårat ur mer och mer".

En gång i tiden var den av tingsrätten utpekade mördaren en gymnastiktjej. Hon började med gymnastik i samband med skolstarten och höll på i många år, skriver Rättsmedicinalverket i det läkarintyg som upprättades efter att Johanna Möller genomgått en mindre sinnesundersökning. Och skolan gick bra. När hon gick ut nian hade Johanna Möller en femma, tre fyror och ett genomsnittsbetyg på 3,5.



LÄS MER: Arbogakvinnan hoppade av gymnasiet



Men i de yngre tonåren ska hon ha börjat missköta sig, framgår det av samma intyg. Johanna Möller uppges ha gjort revolt mot sina föräldrar och blivit mer utåtagerande. Gradvis, skriver Rättsmedicinalverket, utvecklade hon ett mer "introvert förhållningssätt till omvärlden".

Johanna Möller anser sig vara en ensamvarg. Hon säger att hon inte kände sig omtyckt av föräldrarna och upplevde det som att fadern styrde hemmet med järnhand.

– Jag har alltid känt mig förtryckt och aldrig blivit hörd eller sedd, säger hon i undersökningen.

Johanna Möllers förvandling har skett steg för steg. I polisförhör, vittnesmål och under rättegången pekas det på olika tidpunkter och olika händelser som präglat henne. Format henne. Gjort henne till den hon är nu.

Gymnasiet slutförde Johanna Möller aldrig och i stället för att plugga kom hon att ta ströjobb. Hon arbetade som personlig assistent, på kontor och hon har även varit hemkunskapslärare.



LÄS MER: Johanna Möllers kärleksförklaring i rätten



Under sinnesundersökningen nämner Johanna Möller vilka intressen hon har. Fascinationen för gymnastik verkar ha försvunnit, i stället är matlagning och bakning sådant som ligger henne varmt om hjärtat. Och djur:

"Möller beskriver att hon tidigare bedrev uppfödning av katter och hundar, men att hon nu ej har några husdjur".

En för Johanna Möller betydande period i livet var den i slutet av 90-talet. Då ska hon ha beslutat sig för att läsa in gymnasiebetygen och utbilda sig till kock. Johanna Möller läste sedan vidare till socionom på högskolan och i mitten av 00-talet var hon klar. Senare kom hon att starta ett privat företag med familjehemsverksamhet.

Johanna Möller har alltid känt förakt mot män. Det är hennes egna ord.

Trots det har hon haft flera olika förhållanden och sitt första barn fick hon tidigt. Då ska hon också ha flyttat hemifrån. Nu är hon flerbarnsmamma.

– Det har varit ett försök att passa in och infria mina föräldrars förväntningar. Jag förstod redan i tidig ålder att jag inte skulle kunna leva med någon man, har Johanna Möller sagt till läkaren Mikael von Grothusen, som genomförde sinnesundersökningen, om förhållandena.



LÄS MER: Sprickan i Johanna Möllers familj



Johanna Möller skilde sig och träffade en ny man. Också de separerade innan hon skaffade ytterligare en karl. Det var Aki Paasila, som hittades död vid Johanna Möllers föräldrars sommarstuga vid sjön Hjälmaren i Arboga i augusti för två år sedan. Från början verkade det handla om en drunkningsolycka, men när verkligheten uppdagades ska den ha varit en helt annan. Enligt Västmanlands tingsrätt finns det övertygande bevisning om att Johanna Möller anstiftat mord på sin make.

Nästan på dagen ett år efter att Aki bragdes om livet har hon, enligt samma tingsrätt, tillsammans med dåvarande pojkvännen Mohammad Rajabi mördat pappa Göran och försökt mörda sin mamma i samma sommarstuga. Möller och Rajabi hade, står det i Rättsmedicinalverkets intyg, planer på att gifta sig.

– Mohammad har fått en del av mitt hjärta och det kommer han alltid att ha, bedyrade Johanna Möller under rättegångsförhandlingen.

– Jag var faktiskt kär i honom.

Kärleken verkar dock ha varit obesvarad. Mohammad Rajabi, som uttryckt sitt hat mot flickvännen, funderade ofta på att lämna henne.

– Alltså vid flera tillfällen, sa han i Västmanlands tingsrätt.

Enligt den anhörige, han som tycker att hon spårat ur mer och mer, har det "varit strul" med Johanna Möller ända sedan hon fick sitt första barn. I Rättsmedicinalverket intyg nämns samtidigt alltså en tonårsrevolt.

Men vad tycker familjen om förvandlingen och de val som Johanna Möller gjort?

Under rättegången var hennes syster tydlig.

– Jag har pratat med henne om att jag tror att hon har adhd. Jag tycker att hon behöver söka hjälp för att hon förstör sitt liv. Hon tar fel beslut med sitt liv, sa systern i rätten.



LÄS MER: Rätten: Johanna Möller skyldig till mord



Klart är att det uppstått en spricka mellan familjemedlemmarna.

– Jag älskade min dotter, men jag kan aldrig, aldrig förlåta henne för vad hon gjort. Hon har tagit halva min familj, sa mamman under samma rättegångsförhandling.

Arbogakvinnans syster säger samtidigt i förhör att hon och mamman under något år förstått "att Johanna ljuger mycket om olika saker, hon är också manipulativ och väldigt intresserad av pengar".

– Jag uppfattar det inte som att hon har känslor på det sätt som jag har känslor. Hon är kall och beräknande. Hon säger vissa saker för att få vissa saker. Hon har en plan, sa systern i rätten.

Det var pappa Göran som var Johanna Möllers ekonomiska klippa. En av hennes döttrar tycker att hon är "jävligt pengakåt, rent ut sagt". När pengarna sinade ska det ha varit till Göran som Johanna Möller vände sig med gråten i halsen.

– Hon har fått pengar av pappa. Till hyra eller något. Sen kunde hon åka och köpa färsk svensk hummer eller cava för alltihop, sa systern i rätten.

Mamman har också sagt att Johanna Möller, som enligt åklagarna haft god inkomst och gjort av med drygt en miljon kronor per år, betalat en skönhetsoperation med slantar som hon påstod skulle gå till att betala en skatteskuld.

Men till sist ska även Göran Möller ha svängt. Droppen ska ha varit när Johanna Möller skickade ut sin egen son från lägenheten som Göran köpt till henne för att placera flyktingbarn i hans rum.

– Göran förstod det först på slutet och började då också tröttna på Johanna, säger systern i förhör.

Bara två månader innan sommarstugemordet anklagades Johanna Möller för att ha tvingat till sig sex av två ensamkommande flyktingpojkar. Då hade det inte gått lång tid sedan hon flyttat ihop med Mohammad Rajabi. Pojkarna menade att hon hotade med att de skulle utvisas om de inte gick med på hennes krav – och samlaget spelades in. Utredningen lades ner, men Johanna Möller hade fått ännu fler emot sig.

Också affärskollegan och deras anställda vände sig mot henne efter all skada som sexskandalen orsakat.



LÄS MER: Familjens svåra kamp för att få Johanna Möller dömd

Med läkaren Mikael von Grothusen diskuterade Johanna Möller hennes självupplevda svårigheter i livet. I Rättsmedicinalverkets intyg står det att hon blev "emotionellt berörd" när de lyftes fram.

Johanna Möller har hela tiden nekat till de brott som Västmanlands tingsrätt anser att hon har begått.

Nu har både hon och Mohammad Rajabi genomgått stora rättspsykiatriska undersökningar. Resultatet: De är inte allvarligt psykiskt störda i lagens mening och kan därmed straffas med fängelse.

Den 7 augusti återupptas rättegången och runt två veckor efter det faller domen.
