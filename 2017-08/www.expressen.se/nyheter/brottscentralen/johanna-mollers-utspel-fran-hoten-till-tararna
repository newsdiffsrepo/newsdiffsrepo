Johanna Möllers utspel
– från hoten till tårarna
Frida Jareteg

En utdragen rättsprocess går mot sitt, i alla fall första, slut. På måndagen faller domen mot Johanna Möller och hennes expojkvän Mohammad Rajabi, som står åtalade för mordet och mordförsöket på Möllers föräldrar i en sommarstuga i Arboga i augusti förra året. Möller anses, av Västmanlands tingsrätt, också i vart fall ha anstiftat mordet på maken Aki Paasila vid samma sommarstuga nästan exakt ett år tidigare.

Under tiden som frihetsberövad har Johanna Möller spelat ut hela känsloregistret. Hon har varit iskall – men också visat upp en helt annan fasad. Desperata hot och mutförsök har tillfört ytterligare åtalspunkter.



LÄS MER: Arbogakvinnans alla sammanbrott i rätten



Johanna Möller uppmärksammades först av polisen när socialtjänsten i Göteborg gjorde en polisanmälan om att hon skulle ha festat och haft sex med flyktingpojkar på lyxhotell. Anmälan gjordes i maj 2016.

Hon var då företagare inom familjehemsbranschen och nekade helt till anklagelsen, trots filmbevis. Det hela var en smutskastning, enligt Johanna Möller.

När hon senare erkände att det var hon på bilderna, stod hon fast vid att hon var oskyldig och att det hela handlade om hämnd och svartsjuka.

Förundersökningen om sexuellt utnyttjande av person i beroendeställning lades ner i juli 2016.

Johanna Möller har skrutit för polisen att hon skulle klara av ett fängelsestraff:

– Det är jag som person, jag kan stänga av, jag kan överleva det mesta. Jag har övat länge kan jag säga så jag skulle fixa ett straff, fängelse.

Hon har också lämnat in flera sidor med anteckningar till polisen.

"För det flesta hade (...) varit jobbigt nog. Men inte för mig – SUPER WOMEN!", skriver Johanna Möller om att hon, enligt egen utsago, klarar av mycket på samma gång.



LÄS MER: Arbogakvinnans plan för att involvera familjen i morden



Flera av Johanna Möllers släktingar har pekat ut henne som manipulativ. Hon är en person med "psykopatiska drag", enligt systern.

Samtidigt har Johanna Möller försökta smickra sina närmaste genom att smuggla meddelanden med hjärtan till Mohammad Rajabi i häktet och skicka brev med varma hälsningar och miljonmutor till sina barn – för att de skulle ta på sig dådet.

"Ni får en miljon. Jag menar allvar, jag orkar ej mer", skrev hon till dem.

En kriminalvårdare konfronterade en gång Johanna Möller efter att hon hade försökt smuggla ut brev. I rätten vittnade denne om händelsen.

– Jag har jobbat i Kriminalvården i 16 år. Det är inte ofta man får rysningar nu för tiden. Men där och då fick jag rysningar eftersom hon var så oberörd. Det hände ingenting. Hon fortsatte tugga på sin macka, helt oberörd, sa kriminalvårdaren.

I rättssalen har Johanna Möller pressats om relationen till barnen, pappan och maken Aki Paasila. Hon har flera gånger brutit ihop.

I en handritad tankekarta som förekommit i utredningen redovisar Arbogakvinnan hur det i själva verket ligger till, enligt henne. Hon anklagar sina närmaste för att vara själviska och dölja sanningen. I mitten är namnet "Johanna" inringat – med en spricka rätt igenom, som för att illustrera hennes utsatthet i familjen.

Pappa Göran kallas för "elak" och hon påstår att han "styr familjen med pengar." Mamman, systern och den äldsta dottern kallar Johanna Möller för "martyrer".

Inifrån häktet gjorde Mohammad Rajabi slut med Johanna Möller, pekade ut henne som skyldig och vädjade till hennes mamma om förlåtelse.

"Jag är rädd! Jag är helt skakig. Jag trodde att han älskade mig", skriver Johanna Möller till förhörsledarnen.

Hon menar Mohammad Rajabis plan hela tiden har varit att döda henne för att ärva pengar.

Inspärrad på Helix för rättspsykiatrisk undersökning berättade Johanna Möller för en läkare att hon skulle kunna bli yrkesmördare och att hon varken upplever fysisk eller psykisk smärta. Hon hävdar även att hon har en medfödd hjärnskada.

Men i polisförhör skrattar hon och berättar att allt är en bluff:

– Jag vill se hur det går att manipulera systemet.

Johanna Möller har försökt undgå att bli dömd för mord på flera olika sätt.

Hon har bland annat pekat ut sin egen son som mördare, hävdat att hennes ex-pojkvän agerat på egen hand och kommit med ett stort antal olika alibin om vad hon gjorde kvällen då hennes pappa mördades, liksom flera lögner om hur Aki Paasila dog.



LÄS MER: Johanna Möllers drag – för att påverka sitt öde



Klockan 11.00 meddelar Västmanlands tingsrätt sin dom.

Åklagaren har yrkat på livstids fängelse för Arbogakvinnan.
