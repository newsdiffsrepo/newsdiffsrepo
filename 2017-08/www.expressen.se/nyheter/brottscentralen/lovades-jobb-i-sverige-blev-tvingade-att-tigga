Tisdag 22 augusti 2017
Lovades jobb i Sverige –
blev tvingade att tigga
Frida Jareteg

Männen misstänks för att ha lurat bulgariska medborgare till Sverige med löfte om jobb, främst i byggbranschen.

– Det målsäganden har gemensamt i detta fall är att de är fattiga, lågutbildade och har det svårt i sitt hemland, säger kammaråklagare Isabelle Bjursten vid Internationella åklagarkammaren Stockholm.

När personerna kom till Sverige blev de inkvarterade i en fallfärdig industrilokal i Ljusnarsbergs kommun. Men snart fick de veta att det inte fanns några byggjobb.

I stället skulle de tigga.



LÄS MER: Ökad risk för slaveri i Sverige



Alla pengar som de bulgariska medborgarna fick genom att tigga tog huvudmännen hand om. Dessutom fick de betala tillbaka skulder för utlovade flygbiljetter.

I ett pressmeddelande skriver åklagarmyndigheten:

"De har - genom att utnyttja dessas utsatta belägenhet och genom vilseledande - rekryterat, transporterat, tagit emot och inhyst dessa i syfte att de ska exploateras för tvångsarbete eller annan verksamhet i en situation som inneburit nödläge för målsägandena då de använt dem som gatutiggare och tillägnat sig deras hopsamlade intäkter."

I januari i år kunde gränspolisen göra ett tillslag mot industrifastigheten, då tre misstänkta personer greps och häktades.

– I en fastighet, som varit i dåligt skick och ingen lämplig miljö att bo i, hittades då tio bulgariska medborgare, som börjar berätta att det är ett brott som begåtts, säger åklagaren Isabelle Bjursten.

Åtalet avser perioden oktober 2015 till januari 2017, men enligt Bjursten kan tiggeriverksamheten ha pågått längre.

– Det är inte olagligt att organisera tiggeri. Men det vi har åtalat är att personerna har blivit utsatta för människohandel inom ramen för tiggeri.



LÄS MER: Nu har första "snabbdomen" mot tiggeri fallit i Danmark



Nu åtalas två män och en kvinna för människohandeln i Bergslagen. Kvinnan misstänks för medhjälp till människohandel, då hon ska ha hjälpt männen att sköta verksamheten.

– Det är så pass många målsägande, så stor verksamhet. Jag tror att det här målet kan ge en bra bild hur det kan vara att leva som tiggare i Sverige, säger Isabelle Bjursten.
