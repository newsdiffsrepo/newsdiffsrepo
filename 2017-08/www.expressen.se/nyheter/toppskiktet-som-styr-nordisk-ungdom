Toppskiktet som styr Nordisk ungdom
David Baas

Ola Sigvardsson hade som Allmänhetens Pressombudsman skrivit en krönika på sajten Medievärlden där han kritiserade att flera medier publicerat omaskade bilder på den misstänkte "tunnelbanerånaren".

Reaktionerna lät inte vänta på sig. Hatkommentarerna välde in: "Ynkliga jävla kräk", "hoppas nån sätter en kula i honom", "PO är regimens smutsiga lakej" och "Om det hade drabbat dig, eller ditt barn? Hade du tyckt samma då? Skäms!"

Men från Nordisk ungdom ville man gå ett steg längre.

Förra lördagen samlades ett gäng med banderoll och flaggor utanför Sigvardssons bostad i centrala Stockholm. På trottoaren hade de sprejat ett tunnelbanespår, en blodig aktivist spelade överkörd och lagt en bild på "tunnelbanerånaren".

- När jag upptäckte den här installationen, eller vad man ska kalla den, på trottoaren utanför min port då får jag säga att jag kände mig hotad. Debatten om det här hade tagit klivet från kommentatorsfältet till att befinna sig utanför min privata port, säger Ola Sigvardsson.

Sigvardsson har polisanmält händelsen.

- Polisen har i princip sagt till mig att vara försiktig, att jag ska se mig om lite mer än man brukar göra.

Från Nordisk ungdom förstår man inte att Sigvardsson känt sig hotad:

- Vilken bild får människor när de ser "högerextrem organisation hotar PO" och så är det blod utanför hans lägenhetsport? Jag själv får vibbar att det skulle vara nåt fruktansvärt men i själva verket är det fredliga ungdomar som är helt öppna och säger att vi vill bara belysa det här hemska dådet, säger Patrik Forsén, representant för Nordisk ungdom.

Är ni nöjda med utfallet?

- Absolut, det är vi. Jag tycker att vi har fått upp det här på agendan.

Expressens kartläggning av toppskiktet inom Nordisk ungdom visar att flera av dem kommer från Nationaldemokraterna. Talesmannen Andreas Johansson var också inblandad i den våldsamma högerextrema attacken på Prideparaden i Stockholm 2003.

Flera av de företrädare för Nordisk ungdom som Expressen talat med tar avstånd från att kallas högerextrema, men:

- Vi är en nationalistisk, etniskt medveten gruppering, säger Fredrik Lovén.

Talesmannen Andreas Johansson berättar vilka han anser att Nordisk ungdom företräder.

- Som vi ser det är unga, svenska män den enskilda gruppen i samhället som diskrimineras mest.

Ola Sigvardsson.Foto: ScanpixHeléne Lööw, docent i historia vid Uppsala universitet och expert på högerextremistiska rörelser, menar att Nordisk ungdom finns inom den högerextrema, utomparlamentariska rörelsen.

- De tillhör den här flytande världen av extremnationalister och vitmaktgrupperingar, säger hon och tillägger:

- Där finns de som lämnat Nationaldemokraterna eller Sverigedemokraterna för att ta till mer radikala metoder.

Expressens granskning visar att aktionen mot Sigvardsson inte var den första där Nordisk ungdom sökt upp sina meningsmotståndare.

På kvällen den 6 mars förra året gjorde ett gäng från Nordisk ungdom hembesök hos Aftonbladets chefredaktör Jan Helin. De tog sig in på tomten och häftade fast ett plakat på fasaden. Ett av budskapen: "Skicka dina egna barn till Husbybadet din hycklare!"

Bakgrunden var att Helin hade mött Sverigedemokraternas Björn Söder i en debatt i SVT:s "Agenda" om ett misstänkt sexuellt ofredande på Husbybadet i Stockholm där några ensamkommande flyktingbarn anmälts.

Nordisk ungdom hade då en dryg vecka tidigare med slagord och äggkastning gett sig på den flyktingförläggning där de misstänkta bodde.
