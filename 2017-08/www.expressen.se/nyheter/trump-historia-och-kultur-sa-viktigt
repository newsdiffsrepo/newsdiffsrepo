Trump: "Vi är ett folk med ett hem"
Heidi Hendersson

Efter att ha pratat om vikten att hedra den amerikanska historien och att förbättra veteranvården så gick president Trump in på de militära satsningarna som ökat det senaste året.

– Vi har en "state of the art" försvarssystem för att skjuta ner missiler.

Men drygt halvvägs in i det halvtimme långa talet ändrade Trump märkbart tonen från tidigare, mer hetlevrade tal, som det i går när han gick attack mot medierna, och betonade alla amerikaners lika värde.

– Det är dags att hela såren som delar oss. Vi är ett folk med ett hem och en mäktig flagga. Vi är inte definierade av hudfärg, summan i våra lönekuvert eller vårt politiska parti, vi är definierade av vår delade mänsklighet och kärleken som fyller våra hjärtan, sade han och konstaterade att det är den "andan" som behövs för USA att överkomma sina motgångar.

Talet är Trumps andra sedan vit makt-demonstrationen i Charlottesville. Talet i Arizona dagen dessförinnan samlade tusentals människor i staden – både Trump-supportrar och personer som ville visa sin ilska efter att presidenten tidigare försvarat vit makt-demonstranterna och sagt att många av dem varit "väldigt fina människor". Poliser i full kravallmundering fick använda tårgas för att skingra demonstranter.

Under sitt tal i Arizona menade presidenten att mycket av den kritik som uppstått efter Charlottesville berott på medias rapportering. Presidenten fortsatte talet med att återigen läsa upp det uttalande som han gjorde efter Charlottesville.

Däremot utelämnade han – till skillnad från sitt tidigare uttalande – det han sagt om att hatet och trångsyntheten fanns på "många sidor" och att flera av vit makt-demonstranterna var "väldigt fina människor", skriver CNN.



LÄS MER: Ex-ambassadören Kisljak om spionanklagelserna
