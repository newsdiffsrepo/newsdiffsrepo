En död efter skottlossning i Uppsala
Sara Karlsson

Larmet inkom 18.18.

Mannen, som är i 30-årsåldern, hittades svårt skottskadad vid en bil. Han förklarades sedan avliden på Akademiska sjukhuset i  Uppsala.

Polisen har inlett en förundersökning om mord alternativt dråp – och nu vädjar polisen om tips.

"Polisen är mycket angelägen om tips och iakttagelser från allmänheten. Telefon 114 14." skriver de på sin hemsida.

Ett område i Stenhagen i Uppsala är avspärrat efter händelsen för teknisk undersökning. Enligt polisen finns vittnesuppgifter om att flera fordon lämnat platsen efter händelsen.

Enligt uppgifter till Aftonbladet hänger den här händelsen ihop med händelsen i Västerås tidigare på fredagen – där två personer blev skjutna vid en korsning i området Hammarby i sydvästra Västerås. Ärendet i Västerås rubriceras som försök till mord.
