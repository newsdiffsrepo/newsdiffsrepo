Björklund och Ohlsson ville inte
mötas – höll separata mingel
Anton Nilsson

"För första gången i svensk politisk historia hålls ett primärval för att utse en partiledare" – så skriver Liberalerna i Östergötland i ett utskick om lördagens sammankomst i Kårhuset Kollektivet i Linköping.

På schemat syns att utmanaren Birgitta Ohlsson höll mingel vid 10.30 följt av frågestund.

Vid 12 var det lunch och först vid 12.30 började minglet med Jan Björklund, följt av en utfrågning med den nuvarande partiledaren.



LÄS MER: Striden inom L fortsätter – Ohlsson utmanar Björklund



Det var kandidaterna själva som ville ha separata mingel, enligt Expressens uppgifter.

Liberalernas presschef Elin Boberg vill inte kommentera önskemålet men säger att formatet är fördelaktigt för medlemmarna:

– Formerna har vi diskuterat tillsammans med länsförbundet och kände att det var det bästa. Vi har sagt att det är viktigt att medlemmarna får tillfälle att lyssna på respektive företrädare och det har de fått i dag.

Lars Karlsson, ordförande i Liberalerna i Östergötland, säger:

– Jag kan inte kommentera på annat sätt än att det är ett upplägg som vi kommit fram till i samförstånd med kandidaterna och vår styrelse.

Birgitta Ohlsson själv säger att hon gärna hade haft en öppen debatt. Expressen har inte kunnat nå Jan Björklund för kommentar.

– Jag har inte haft några sådana önskemål. Jag är alltid öppen för diskussion, säger Ohlsson.

Hon hade gärna sett en öppen medlemsomröstning i hela landet, men tycker ändå att primärvalskonceptet är ett "härligt nytt grepp" som främjar demokratin inom partiet.

Processen är inspirerad av den som förs av det amerikanska Demokratiska partiet, säger Ohlsson.

Hon närvarade själv vid Demokraternas nationella konvent förra sommaren, där Hillary Clinton besegrade motståndaren Bernie Sanders.

Mathias Sundin, Liberalernas riksdagsledamot för Östergötland, säger att han hade önskat att en öppen debatt hade skett mellan Ohlsson och Björklund.

– Jag skulle vilja ha haft det upplagt så att de hade varit på scen samtidigt, det hade varit den bästa varianten.

– Men det är ändå det mest välbesökta arrangemang vi har haft i Liberalerna i Östergötland och dessutom är det väldigt många som har förhandsröstat. Det är väldigt populärt hos medlemmarna, de vill verkligen vara med och bestämma i en sådan här fråga. I den aspekten är det väldigt framgångsrikt, fortsätter Mathias Sundin.
