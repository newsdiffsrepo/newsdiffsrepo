Det blir ingen time-out för Tobias Billström
TT

"Nej. Det har inte inletts en rättsprocess och ingen har delgetts någon misstanke. Inget åtal har väckts. Det är inte aktuellt", skriver statsminister Fredrik Reinfeldts pressekreterare Markus Friberg i ett sms till TT.

Tobias Billström vill inte kommentera förundersökningen, men välkomnar den. Undersökningen rör Billströms köp av aktier i krisdrabbade gruvbolaget Northland Resources i februari i år.

Finansminister Anders Borg tycker det är bra att frågan reds ut.

– Det är bra att man får en process så att vi reder ut alla förhållandena kring detta. Tobias Billström har ju själv uppgett att han har följt alla de regelverk vi har, säger Borg.

Billström har sagt att han inte hade någon annan information än den som fanns tillgänglig för andra aktörer på marknaden när han köpte aktierna den 13 februari. Sedan fem dagar fanns det då information i regeringskansliet om att staten genom LKAB var med och försökte få till en räddningsplan för Northland Resources. EBM vill veta om Billström hade vetskap om planen på något sätt.

Chefsåklagare Martin Tidén på finansmarknadskammaren hos EBM säger att man behöver några veckor till för att avgöra om det är värt att gå vidare eller lägga ned förundersökningen.

TT: Har ni varit i kontakt med Tobias Billström?

– Det är en fråga som jag inte kommenterar, säger Tidén som inte heller i övrigt vill säga något om utredningen.

För två veckor sedan bekräftade EBM att en utredning startats om Billströms aktieköp i Northland. Då samlades information in för att se om det fanns skäl att inleda en förundersökning, vilket nu har skett.

Förundersökningen rör insiderbrott. Ingen har delgivits misstanke om brott ännu.
