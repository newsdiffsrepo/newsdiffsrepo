Tisdag 22 augusti 2017
K-G Bergström: Ett
ultimatum från V
Elin Kardell

Vinsttak i välfärden är Jonas Sjöstedts och Vänsterpartiets allra viktigaste fråga. I dag kunde DN avslöja att partiet nu nått framgångar genom att komma överens med regeringen om ett förslag mot vinster i välfärden.

Hur förvånande är det här beskedet?

– Inte särskilt, därför att det var ett villkor närmast ett ultimatum från Vänsterpartiet. Man måste få ett besked om att regeringen lägger fram ett sådant förslag. Annars hotade Jonas Sjöstedt att dra tillbaka stödet för budgeten. Jonas Sjöstedt hade en utomordentlig förhandlingssituation.



LÄS MER: Regeringen och Vänsterpartiet överens om förslag mot vinster i välfärden



Varför vill ingen säga någonting om vilken vinstnivå det kommer att handla om?

– Jag tycker att det är ganska naturligt. Vad jag förstår så antar jag att det fortfarande pågår remissbehandling av förslaget. Då vore det lite fräckt att gå ut och låsa sig vid en procentsats innan remissbehandlingen är klar.

Hur är opinionsstödet i frågan?

– Ja, man kan konstatera att statsministern i sitt sommartal åberopade någon undersökning som visade att 7 av 10 svenskar är för begränsade vinster i skolan. Jag tror att det finns en majoritet som är emot vinster i välfärden. Motståndet är starkast när det gäller skolan.

Är en förlust i riksdagen inte en förlust bland väljarna?

– Det behöver inte vara så. Det förekommer att en opinion i en enskild fråga inte fått exakt samma uttryck i riksdagsmajoriteten. Ursprungligen var Sverigedemokraterna för vinstförbud men sen svängde de. Riksdagsmajoriteten behöver inte spegla väjarmajoriteten. Men det får vi se i nästa val.
