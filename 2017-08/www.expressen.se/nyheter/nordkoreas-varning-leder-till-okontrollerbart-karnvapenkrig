Nordkoreas varning: Leder till "okontrollerbart kärnvapenkrig"
Patrik Micu

Nordkorea trappar upp ordkriget mot USA i samband med att militärövningen ska hållas.

Ledaren Kim Jong-Un känner sig provocerad.

"Ett ansvarslöst uppträdande som driver situationen mot ett okontrollerbart kärnvapenkrig", säger man i Pyongyang i ett uttalande som publiceras i regeringsorganet Rodong Sinmun.

Utspelet kommer dagen innan USA drar i gång militärövningen Ulchi Freedom Guardian med Sydkorea.

Tonen är mycket hård från de styrande i Nordkorea som hävdar att man kan närsomhelst kan nå Guam, Hawaii eller USA:s fastland med en "skoningslös attack".

De senaste veckorna har situationen blivit alltmer pressad och hoten om militära vedergällningar har varit många - både från Washington och Pyongyang.

President Donald Trump varnade i ett utspel Nordkorea för att man kommer att mötas av "eld och vrede", om regimen inte upphör med sina hot.

Förra veckan uppgav regimen i Nordkorea att man har en plan redo för hur man kan skjuta fyra missiler mot ön Guam, som är amerikanskt territorium i Stilla havet.

Kim Jong-Un meddelade via nordkoreanska statsmedier att han avvaktar USA:s nästa agerande innan attacken mot Guam genomförs. Ett uttalande i linje med ordkriget senaste tiden.

I statsorganet beskiver man Nordkorea som en stark vapenmakt med tillgång till långdistansmissiler med kapacitet att nå ända till USA.

"Den koreanska folkarmén har hög beredskap och är redo att slå till mot fienden. Den kommer att agera beslutsamt så fort det minsta tecken på ett förebyggande krig upptäcks", skriver regimens tidning enligt CNN.

Med förebyggande krig (på engelska preventive war) menas att en stat, exempelvis USA, slår till mot en annan, som Nordkorea, för att hindra den från att skaffa vapen och andra möjligheter att utgöra ett hot.
