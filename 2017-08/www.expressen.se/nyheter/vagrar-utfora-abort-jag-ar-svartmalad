Vägrar utföra abort: "Jag är svartmålad"
Jesper Lindqvist

Konflikten mellan Ellinor Grimmark och Region Jönköping är en långdragen historia som nu går in på sitt fjärde år.

Efter att Ellinor erbjudits jobb inom förlossningen inom Region Jönköping uppstod problem när det framkom att hon inte ville utföra aborter, på grund av sin kristna tro. Det hela ledde till att hon inte fick jobbet, varpå hon anmälde Region Jönköping till diskrimineringsombudsmannen (DO).

Det hela blev även en rättslig prövning, där Elin förlorade i tingsrätten och där Göta hovrätt beslöt sig för att inte ta upp fallet. Istället gick det vidare till Arbetsdomstolen, där förhandlingarna har pågått under den gångna veckan.

För tidningen Jönköpings-Posten berättar ett av Ellinors juridiska ombud, Ruth Nordström, att hon både är diskriminerad och kränkt.

– Ellinor Grimmark är abortmotståndaren som inte får finnas till. Trots att man så innerligt behöver henne. Vi behöver inte dela hennes åsikt, men vi måste respektera den, säger Ruth Nordström.

Sveriges Radio uppmärksammade under veckan det stöd som Ellinor Grimmark har fått från ADF, Alliance Defending Freedom, en kristen lobbyorganisation som bland annat startat en insamling till förmån för Ellinor.

Ellinor själv arbetar i dag som barnmorska i Norge, där man kan hänvisa till samvetsfrihet för att inte behöva utföra aborter. Hon menar att Sveriges Radios granskning innehöll flera felaktigheter.

– Ekot nämner en kampanj mot aborter men kan inte visa den, säger hon till Jönköpings-Posten.

Enligt Region Jönköping har ADF:s inblandning i målet fått stor betydelse för hur målet har porträtterats.

Regionens personaldirektör, Anders Liif, liknar ADF vid jätten Goliat i sammanhanget, vilket är motsatsen mot hur kommuner och landsting brukar porträtteras i tvister med enskilda personer.

– Vi bestrider att hon har blivit diskriminerad. Man kan inte villkora en anställning i förväg och bara vilja utförda en del av arbetsuppgifterna, säger han till Jönköpings-Posten.

Domen i målet kommer att presenteras den 27 mars.
