Över 400 döda
i Sierra Leone
Patrik Micu

Situationen i katastrofområdet beskrivs som en kamp mot klockan. Om regnen börjar falla riskerar man att fler människor omkommer i jordskred.

– Vi är mycket oroade, väderförhållandena är inte till vår fördel. Prognosen är mer regn de närmaste dagarna, säger Sierra Leones kultur- och turismminister Side Yahya Tunis till CNN. Han tillägger:

– Vi vill kunna evakuera så många som möjligt innan vi hamnar i samma situation igen.

Det var i tidigt måndags ett enormt jordskred begravde människor och slog sönder byggnader i Mount Sugar Loaf utanför huvudstaden Freetown i Sierra Leone i Västafrika.

Flera än 400 döda har hittats, enligt Röda korset. Dödssiffrorna väntas stiga ytterligare, ännu saknas 600 personer i lermassorna. Över 1000 människor har blivit hemlösa.



Skredet utlöstes i samband med att ett regnoväder drog in över landet. Under regnperioden mellan maj och oktober förekommer våldsamma regn som kan orsaka översvämningar och jordskred.

Dålig eller obefintlig dränering samt olagliga husbyggen på höjder runt staden bidrog till att måndagens skred blev en av de värsta naturkatastroferna i landets historia. En annan orsak är skövlandet av träd i jakt på brännbart material, uppger tv-kanalen Al-Jazeera.

Samtidigt som frivilliga sliter med spadar och hackor rasmassorna har myndigheterna kartlagt katastrofområdet med drönare. Resultat: Ytterligare nära 30 hektar mark i området ligger i riskzonen för nya ras.

Mer regn är det minst man behöver i nuläget. Enligt statistiken har landet fått mer än dubbelt så mycket nederbörd jämfört med normalvärdet för perioden 1 juli till 13 augusti. Det uppger US National Weather Service's Climate Prediction Center för CNN.



Sjukdomar sprids lätt med många kroppar i förruttnelse och på torsdagen hölls en massbegravning med oidentifierade döda från jordskredet. Bland andra Sierra Leones president Ernest Bai Koroma deltog för att visa sin respekt.

Presidenten har vädjat om internationell hjälp. 2014 drabbades landet av en ebolaepidemi som påverkade landet djupt. Totalt beräknas ebolan ha skördat 4 000 dödsoffer i Sierra Leone mellan 2014 och 2016, enligt Läkartidningen.
