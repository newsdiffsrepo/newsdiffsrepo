Tisdag 22 augusti 2017
Abdul Rahman pekas ut
för knivattacken i Åbo
Anton Nilsson

Det var klockan 16.02 på fredagen som polisen fick in larmet om knivattacken i centrala Åbo och redan 16.05 var den misstänkte gärningsmannen gripen efter att polisen skjutit honom i benet. Enligt finska tidningen Turun Sanomat är det Abdul Rahman från Marocko, som ligger bakom dådet.

Tidningen har pratat med Abdul Rahmans vänner och bekanta i Åbo som berättar om honom.

– Han verkade isolerad och på något sätt deprimerad. Det var som om någon hade tagit något ifrån honom, berättar en person som känner Abdul Rahman för tidningen.

Rahman ska ha kommit som asylsökande till Finland 2016. Han bodde på ett flyktingcenter och syntes ofta i området.

– Han verkade väldigt ensam, går ofta ensam, säger en person som är bekant med mannen.

Med anledning av knivattacken höll polisen en presskonferens på lördagen.

Den finska kriminalpolisen började med att berätta att man inledningsvis utredde händelsen som mord och mordförsök. Det ändrades dock senare till mord och mordförsök genom terrorism.

– Brottsrubriceringen är allvarligare nu än vad som utlystes i går kväll, säger Robin Lardot vid kriminalpolisen.

Polisen har tidigare sagt att mannen som misstänks för dådet är 18 år. Polisen är dock förtegen om varför brottsrubriceringen ändrats och säger bara att det beror på den misstänktes agerande i samband med händelsen.

Polisen har försökt hålla förhör med Abdul Rahman under lördagen men han har inte velat prata. Ett nytt försök ska genomföras senare tillsammans med tolk.

– Men vi ser honom som huvudmisstänkt, säger Krista Granroth utredare vid kriminalpolisen.

Det finns uppgifter om att den misstänkte, som kom till Finland 2016, har sökt asyl men fått avslag. Polisen bekräftar att han är inne i en asylprocess men kan inte kommentera uppgiften att han fått avslag på sin ansökan.

Sammanlagt tio personer höggs ner på fredagen – åtta kvinnor och två män. Männen ska ha attackerats när de försökte hjälpa de skadade kvinnorna sant stoppa mannen.

– I det här fallet tror vi att attacken var riktad mot kvinnor, säger Krista Granroth.

Två kvinnor avled av sina skador, en av dem på plats och den andra senare på sjukhus

Åtta av de skadade är finländare. De övriga är en svensk, en britt och en italienare. Det yngsta offret är 15 år och det äldsta 67 år. Fyra av de skadade kommer kunna lämna sjukhuset under lördagen.

Abdul Rahman vårdas fortfarande på sjukhus men uppges inte ha några livshotande skador.



LÄS MER: Hassan från Stockholm skadades i Åbo-attacken

Polisens utredning pågår nu för fullt. Bland annat hålls det förhör med vittnen och offer. Den finska polisen samarbetar även med kolleger utomlands, bland annat Europol.

Det område där knivattacken inträffade är kameraövervakat och polisen ska nu även börja gå igenom det materialet för att på så sätt kunna få en klarare bild av händelseförloppet. En bil har även tagits i beslag och det ska utredas om den kan kopplas till attacken på något sätt.

Enligt Krista Granroth utreder man även om det finns några kopplingar mellan händelsen i Åbo och terrordådet i Barcelona.

– Det är något vi arbetar som bäst med, om det kan finnas koppling till attacker i andra länder, säger Robin Lardot.

Polisen säger att det finns tecken på att dådet var planerat.

Ytterligare fyra personer har dessutom gripits misstänkta för inblandning i knivattacken. Även de är marockaner.

– Förhören med de gripna har inletts, säger kriminalöverkommissarie Markus Laine till YLE.

Han fortsätter.

– Deras deltagande i händelserna reds nu ut, det vill säga om de har någon koppling till gärningen. Mer än så kan jag inte säga av utredningstekniska skäl.

Enligt nyhetsbyrån AFP greps de i en lägenhet i Åbo.

Det är fortfarande oklart vilken roll de gripna haft. De ska dock ha varit i kontakt med den misstänkte 18-åringen och vara bekanta med honom.

Polisen har även efterlyst ytterligare en man internationellt, en man som betecknas som farlig. Polisen säger sig inte ha haft någon info om de misstänkta sedan tidigare men utreder nu om de kan ha några kopplingar till något terrornätverk.

Enligt den finska skyddspolisen var fredagens knivattack det första terrorbrottet i Finland. Landets inrikesminister Paula Risikko är dock inte förvånad över att den inträffat.

– Det här kom inte som en överraskning för någon, säger hon till YLE.

Hon tillägger samtidigt att just den här typen av brott är svåra att stoppa.

Terrorhotnivån i Finland är satt till en 2:a på en fyrgradig skala. Det betyder att man anser att det finns en förhöjd hotnivå

Vittnen har tidigare berättat att tre personer sågs lämna platsen efter dådet och då ska ha ropat något. Ett ögonvittne hörde att de ropade "Allahu akbar" (Gud är stor, på arabiska), enligt YLE. Enligt andra uppgifter hördes ropen "varokaa" (se upp, på finska).

Att någon eller några ropat "Allahu akbar" är inget polisen kan bekräfta. Krista Granroth säger dock att det är uppgifter som även nått polisen.

Beredskapen har höjts i Helsingfors, på Helsingfors-Vanda flygplats och på järnvägsstationerna efter attacken.

– Det innebär att man kommer att se fler uniformerade poliser i rörelse under den närmaste tiden, eftersom beredskapen höjts i hela landet, säger polisöverdirektör Seppo Kolehmainen till Hufvudstadsbladet.

Allmänheten uppmanades även inledningsvis att undvika Åbo centrum. Huvudbiblioteket i Åbo och köpcentret Hansa evakuerades också. I nuläget finns det dock inga nya hot enligt polisens bedömning och polisen manar invånarna till lugn och avråder från demonstrationer. En planerad demonstration har redan ställts in på polisens begäran.

Enligt ögonvittnesskildringar till Åbo Underrättelser var en av de knivhuggna en kvinna som gick vid Salutorget med sitt barn.

– Där gick en kvinna med barnvagn. Det var inte så mycket folk runt henne. Jag såg hur den ena mannen högg henne i nacken med en kniv, säger Åbobon Cecilia Lundberg till Åbo Underrättelser.

Hon berättar att människor på platsen försökte hjälpa kvinnan och ge henne hjärtmassage.  Andra koncentrerade sig på barnet som verkade vara ungefär ett halvt år gammalt, säger hon.

– Jag gick mot parkeringsplatsen. Plötsligt kom folk springande mot mig. En kille sprang med kniv, han ropade "Allahu akbar", säger ögonvittnet Paiman Afzali till Expressen TV.

– Jag hörde en kvinna skrika. Jag såg en kille hugga henne med kniv. Han högg henne till döds.

– Jag såg också en man bli huggen med kniv. Jag passerade kvinnan, hon var död, jag kan inte glömma hennes ansikte. Mannen intill henne rörde sig, han försökte resa sig, säger han.

Också ögonvittnet Kent Svensson såg hur kvinnan dödades i attacken.

– Jag ser kniven i hans hand. Han bara hugger och hugger. Jag ser kvinnan ligga på marken, hon är död. Det är fruktansvärt, säger Kent Svensson till CNN.

– Vi hörde att en ung kvinna skrek högt i hörnet av torget. Vi såg en man på torget, en kniv glimtade till och viftade i luften. Jag förstod att han hade knivhuggit något, säger Laura Laine, till finländska radio/tv-kanalen YLE.

Hon var ungefär 20 meter från den plats där knivhuggningarna ägde.

Vid 16-tiden, lokal tid, håller landets statsminister, Juha Sipilä, en presskonferens som YLE återger.  Han fördömer dådet i Åbo och säger att "terrorn har nått Finland".

– Vi har befarat och förberett oss för att något sådant här ska hända i Finland. Vi är inte längre en ö, terrorn har nått Finland. Hela Europa sörjer med oss, säger han.

Samtidigt säger Juha Sipilä att man inte ska dra för långtgående slutsatser detta enskilda dåd.

– Vi har befarat och förberett oss för att något sådant här ska hända i Finland. Nu är tid att tillsammans sörja och låta myndigheterna göra sitt jobb. Finland är fortsättningsvis ett av världens säkraste land. Vi ska jobba för att vi så ska förbli, säger statsministern.

Inrikesminister Paula Risikko, som också deltar vid presskonferensen, uppmanar folk att tala ärligt med sina barn om det som hänt, utan att skrämma dem. Hon säger vidare att en "hämndspiral" inte får ta vid – eftersom terroristerna vill det.

Polisen nu utreder om det är en ensamvarg eller en terrorcell som ligger bakom attacken, uppger inrikesminister Risikko vidare, skriver Yle.
