Trafikverket varnar för al-Qaidas mål: Tågen
Patrik Micu

al-Qaida tipsar sina följare om hur man saboterar infrastruktur. Till exempel hur man orsakar en tågurspårning.

Det ska handla detaljerade beskrivningar om angrepp mot kritisk infrastruktur.

Terrornätverket uppmanar även i sin nyutkomna guide till attacker mot både tåg och järnvägsstationer.

Uppmaningen riktas framför allt till sympatisörer i USA, Frankrike, Storbritannien och Ryssland.

Men på Trafikverket i Sverige tycker man det är viktigt att gå ut med en varning till tågpersonal även här.

Ett mejl med information har gått ut till bland annat personal på tågbolagen SJ och MTR, uppger Aftonbladet. Personalen uppmanas vara uppmärksamma på personer som befinner sig i anslutning till spåren, och även främmande på främmande föremål.

– Hela branschen vet att man alltid ska vara vaksam. Vi har väldigt tajta dialoger med framför allt lokförare på järnvägsföretagen. De blir våra ögon i såna här sammanhang. Vi har också övervakningsteknik för att se till att ingen hittar på något med spåren, säger Bengt Olsson, presschef på Trafikverket till tidningen.

Han vill dock tona ned bilden av Sverige skulle vara utsatt för något direkt terrorhot,. Enligt Säpos bedömningar har hotbilden inte förändrats i landet den senaste tiden.

Även efter händelserna i Åbo och Barcelona senaste veckan ligger terrornivån i Sverige kvar på en trea på den femgradiga skalan, enligt Säpo.

"Det är inte enskilda händelser i sig som ligger till grund för den här bedömningen, utan det är en långsiktig bedömning som kontinuerligt ses över. Det finns ingenting i nuläget som har gjort att den förändrats, men det är ett arbete som ständigt pågår", säger Karl Melin vid Säpos pressfunktion till TT.
