Jan Björklund eller Birgitta Ohlsson – nu röstar L
TT

Partiledarstriden i Liberalerna är ännu inte över. Liberalerna i Östergötland har, som enda länsförbund, arrangerat ett primärval för att utse sin kandidat inför landsmötet.

Omkring 150 personer tog sig till Nationernas hus i Linköping för att lyssna på Björklund och Ohlsson.

Ett flertal åhörare hade före mötet ännu inte bestämt sig om sitt val.

– Jag kommer att bestämma mig efteråt, säger Bitte Sundin, från Norrköping

Birgitta Ohlsson var exalterad över att vara i staden där hon växte upp. Hon fick rungande applåder när hon gav löftet att flytta det klassiska sommartalet till staden, om hon blir partiledare

– Jag tror att många längtat efter någon som kan förankra partiet i den socialliberala mitten och jag tror att många längtar efter en stridbar feminist, säger Birgitta Ohlsson, om varför hon utmanar Björklund.

Torbjörn Wester, styrelseledamot för Liberalerna i Norrköping, vet sedan länge att det är Ohlsson han ska rösta på.

– Vi behöver en nytändning med en ny partiledare, med en socialliberal, modern agenda, säger han.

Men även Jan Björklund hade stort stöd i lokalen, att döma av applåderna. Av de län som hittills lämnat in sina nomineringar lutar det åt att Jan Björklund kommer att ta hem segern i november. Samtidigt har ett antal förbund, däribland Stockholm, valt att inte lämna in någon nominering.

– Det är i slutändan medlemmarna som bestämmer, men hittills har jag ett starkt stöd, säger Björklund, och tillägger att han hoppas att Birgitta Ohlsson blir kvar i partiet oavsett.

När utfrågningarna avslutats kryssar Bill Sjölund från Mjölby för Björklund på sin valsedel.

– Det var talet som fick mig att bestämma mig, erfarenheten. De är båda skickliga politiker, men jag tror att det behövs lite kontinuitet i partiet, säger han.

Det här med medlemsomröstningar har varit en het fråga inom Liberalerna. Birgitta Ohlsson med anhängare har drivit på för en riksomfattande medlemsomröstning. Men valberedningen sade nej.

Ohlsson har en stark supporterbas och har varit bra på att mobilisera sina anhängare, enligt Svend Dahl, statsvetare och chef för Liberala nyhetsbyrån. Men han tror inte att det räcker.

– Det är ganska många liberaler som tycker att det är jobbigt att göra det här valet nu. Man skulle helst vilja slippa byta partiledare så här kort inpå valet, säger han.

Oavsett om valet i Linköping kommer att utse Ohlsson till vinnare tror han inte att det skulle få andra distrikt att riva upp sina processer.

– På lång sikt skulle det däremot inte förvåna mig om många partier kommer att utse ledare genom medlemsomröstningar, säger Svend Dahl.

Resultatet från omröstningen väntas bli offentligt senast på onsdag.
