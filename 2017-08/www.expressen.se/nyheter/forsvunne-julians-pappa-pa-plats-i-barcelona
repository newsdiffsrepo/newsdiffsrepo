Familjen bekräftar: Julian, 7, ett av offren
Anna Mattsson

Sjuårige Julian Cadmans öde har engagerat många. Den lille pojken från Australien rapporterades saknad efter terrordådet på La Rambla i Barcelona i torsdags.

Julian befann sig i Barcelona med sin mamma för att gå på ett bröllop medan pappan var kvar hemma i Australien. När skåpbilen rusade fram längs Ra Rambla kom mamma och son i från varandra och medan mamman fördes svårt skadad till sjukhus efter attacken så har Julian varit försvunnen. Pojkens släktingar gjorde en efterlysning på Facebook som har uppmärksammats av flera medier.



LÄS MER: Tonåringars terrorcell misstänks för dådet

På lördagen rapporterade spanska medier att pojken var återfunnen – men senare under dagen tillbakavisade katalansk polis de uppgifterna. "Vi har varken sökt efter eller hittat något försvunnet barn efter Barcelonaattacken. Alla dödsoffer och skadade har lokaliserats", skrev polisen på Twitter.

På sena lördagseftermiddagen anlände Julians pappa Andrew Cadman till Barcelona. Han möttes av personal från konsulatet och fördes direkt till Ciutat de la Justicia, dit alla dödoffren för terrordådet förts för att identifieras. Enligt The Sydney Morning Herald tillbringade pappan över en timme där innan han åkte vidare till sjukhuset där hans hustru vårdas. Där tros han även ha tillbringat natten.

En talesperson för sjukhuset säger han blivit ombedd av familjen att inte uttala sig om familjens situation förutom att säga att mammans skador inte är allvarliga. Ingen i familjen har heller velat uttala sig om Julian efter det att pappan anlänt till  Barcelona och besökt bårhuset.

På söndagen uppger Sky News att Julian är död. Hans familj har bekräftat uppgiften för en spansk byrå för försvunna personer.

Via Australiens utrikes- och handelsdepartementet har Julian Cadmans familj lämnat ett uttalande:

"Julian var en mycket älskad och beundrad familjemedlem. När han njöt av Barcelonas sevärdheter tillsammans med sin mor togs Julian tyvärr ifrån oss. Han var så energisk, rolig och fräck och fick oss alltid att le. Vi är välsignade som har fått ha honom i våra liv och kommer att minnas hans leenden och vårda minnet av honom ömt".

Familjen tackar även dem som engagerat sig i sökandet efter honom:

"Vi vill tacka alla dem som har hjälpt oss i sökandet efter Julian. Er godhet var fantastisk under denna svåra tid. Vi vill också påminna om att vi inte är den enda familjen som har drabbats av händelserna, våra böner och tankar finns hos alla personer som drabbats", fortsätter meddelandet.
