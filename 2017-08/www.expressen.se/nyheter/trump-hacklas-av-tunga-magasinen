Trump häcklas av
tunga magasinen
Patrik Micu

USA skakades förra helgen av våldsamheterna som utbröt i samband med ett vit makt-möte i Charlottesville, Virginia.

Motdemonstranten Heather Heyer, 32, blev ihjälkörd, ett brott  20-årige nazisympatisören James Alex Fileds, Jr misstänks för. Dessutom omkom två poliser i en helikopterkrasch i samband med oroligheterna.

Efteråt beskrev Donald Trump båda sidor som lika goda kålsupare. Hans ovilja att fördöma nynazisterna och vit makt-aktivisterna på mötet upprörde många, även inom egna partiet republikanerna.

Däremot hyllade Ku Klux Klan ledaren David Duke presidenten.

”Tack president Trump för din ärlighet och ditt mod”, skrev Duke på Twitter.

På förstasidorna i kommande respektive senaste utgåvorna av inflytelserika magasinen New Yorker och The Economist speglar man sin syn på Trumps förhållande till klanen i satiriska teckningar.

Presidenten med en megafon av i form av KKK-huvan, eller som en person som ger vind i seglen åt klanen och högerextrema grupperingar.

– President Trumps svaga reaktion mot hatgrupperna, som om han inte ville stöta sig med dem som väljare, fick mig att fatta pennan, säger tecknaren David Plunkert som gjort satirbilden av Trump i KKK-skutan.

The Economist skriver i rubriken till sin ledare att "Donald Trump har inte en susning om vad det betyder att vara president".

Även Time Magazine har upploppen i Charlottesville i fokus på sitt omslag med rubriken "Hatet i Amerika".

En rad politiker, bland andra representanthusets talman Paul Ryan, republikan, har reagerat mot Trumps tandlösa kommentarer efter Charlottesville.

När republikanske senatorn John McCain fördömde den så kallade alternativa högern, kontrade Trump:

– Hur är det med den alternativa vänstern då? Kan de ha någon skuld?

Senator Bob Corke, en av Trumps kritiker bland republikanerna i kongressen, uttrycker sitt missnöje med presidentens något överslätande attityd efter Charlottesville.

– Presidenten har ännu inte lyckas visa stabiliteten och inte heller en del av kompetensen han behöver visa för att bli framgångsrik, säger Bob Corke enligt Washington Post.

Efter att noga ha valt sina ord noga tillade senatorn att Trump inte tycks ha  förstått vad som gjort USA till en stor nation, eller var man befinner sig i dag.

Kollegan Dan Sullivan, också republikansk senator, kräver klarläggande av Trump.

"Allt annat än ett fullständigt och entydigt fördömande av vit makt, nynazister och KKK från USA: s president är oacceptabelt. Punkt", skriver Sullivan på Twitter.

Mötet i Charlottesville, "Unite the right", organiserades av flera högerextrema grupper i en protest mot planerna på att riva en staty av general Robert E Lee, sydstaternas hjälte i det amerikanska inbördeskriget.

Efteråt prisades dådet mot en motdemonstrant av ledare inom rasistiska rörelsen Ku Klux Klan.

President Donald Trump kommenterade händelserna först efter över ett dygn då han läste upp ett förskrivet uttalande där han fördömde de som organiserade mötet.

Men dagen därpå, vid en hätsk presskonferens, svängde Trump och ville ge "båda sidor" skulden för Charlottesville.



LÄS MER: Våldsamheterna i Charlottesville – detta har hänt.
