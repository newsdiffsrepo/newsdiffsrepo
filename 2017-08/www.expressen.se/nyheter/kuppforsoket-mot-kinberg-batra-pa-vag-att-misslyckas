M-topparna i Stockholm vill ha bort Kinberg Batra
Filippa Rogvall

Krisen inom Moderaterna blir allt djupare och i takt med att nya opinionsundersökningar fortsätter visa rekordlåga väljarstödssiffror blir de interna splittringarna i partiet allt tydligare.

Det mäktiga Stockholmsdistriktet valde vid 15-tiden på onsdagen - efter ett knappt dygns spekulationer - att officiellt ta avstånd från partiledaren Anna Kinberg Batra. Samtidigt begär de att Moderaternas valberedning kallas in omedelbart för att ta fram ersättare.

– Jag har talat med valberedningens ordförande i dag och framfört detta, säger länsordförande Kjell Jansson.

Anledningen är att han anser att Moderaterna befinner sig i ett så allvarligt läge att det är enda lösningen.

–  Den sammantagna bedömningen från förbundsstyrelsen och kommunalråden är att Anna Kinberg Batra inte är rätt person att leda partiet i valrörelsen, säger Kjell Jansson till SVT.

Moderata ungdomsförbundet är av samma åsikt och meddelade en knapp timme senare att även de saknar förtroende för Anna Kinberg Batra.

– Igår hade vi en telefonkonferens för landets 25 distriktsordföranden och förtroendet finns helt enkelt vare sig där eller i min förbundsstyrelse, säger ordföranden Benjamin Dousa.

På onsdagskvällen Twittrade även Hanif Bali om förtroendekrisen. Han anser att partiet misslyckats med att föra ut sin politik och att hela partistyrelsen därför bör ställa sina platser till förfogande för att återupprätta förtroendet.

– Det bästa är att vi prövar det. Jag sitter i partistyrelsen och jag är redo att få det förtroendet prövat och jag tycker andra också bör gör det, säger Hanif Bali.

Därefter fortsatte avgångskraven att dugga över M-ledaren – Moderaterna i Dalarna, flera kommunalråd i Uppsala län och kommunalrådet i Kävlinge har anslutit sig till de som anser att ett nytt ledarskap är enda sättet att ta M ur den pågående krisen.

– Givet de förutsättningar som råder med opinionsläget så anser jag i allra högsta grad att förändringsåtgärder bör vidtas i form av en omorganisering, ett partiledarbyte, säger Daniel Blomstedt, moderat kommunalråd och gruppledare i Tierps kommun, till SVT.



LÄS MER: Flera kräver Anna Kinberg Batras avgång



Men valberedningens ordförande Lars-Ingvar Ljungman har inga planer på att börja arbetet med att ta fram kandidater till ny partiledare för M i nuläget.

– Valberedningen kallas inte in som det ser ut nu. Men saker och ting kan ändras, det begriper jag också. Det är dock inte aktuellt just nu, säger han.

Samtidigt får Anna Kinberg Batra stöd av flera tunga distrikt runtom i landet.

– Vi står fortfarande bakom vår partiledare. Vi tycker det är det bästa. vi ser ingen anledning till att göra ngt skifte, säger Lars-Ingvar Ljungman, förbundsordförande i Skåne.

Han är mycket kritisk till kuppmakarna och menar att de saboterar den kommande valrörelsen:

– Avgångskraven är bekymmersamma. Det här är inte bra för oss och det här innebär med stor sannolikhet att vi faller ytterligare.

Gottlieb Granberg, förbundsordförande i Halland, är inne på samma spår:

– Jag tycker det är dåligt av de som går ut, det är inte så processen ska gå till. Det här stärker inte förtroendet för oss, att gå ut på det här viset. Jag förstår inte hur de tänker.

Stina Höök, förbundsordförande för Moderaterna i Värmland, är också kritisk till att delar i partiet valt att framföra avgångskraven på M-ledaren:

– Vi har självklart en massa bekymmer vi behöver lösa, men lösningen är inte att byta partiledare. Jag tycker det är väldigt tråkigt att man hanterar det på det här sättet, vi kan lösa våra bekymmer internt och inte på det här krypskyttesättet, säger hon.

En annan centralt placerad toppmoderat säger så här:

– Det sitter ett gäng kommungubbar i Stockholm som aldrig behövt bekymra sig för omval. Nu brinner det plötsligt under fötterna.

Anna Kinberg Batra har inga planer på att avgå självmant.

– Jag jobbar hårt framåt. Jag tänker inte avgå. Jag är vald för att leda oss till att ge Sverige en ny regering. Det är Stefan Löfven som ska bytas ut, blev svaret vid en presskonferens på onsdagen.

Moderatledaren konstaterade samtidigt att hon inte är nöjd med dagens opinionssiffror.

– Jag tror inte att några moderater är nöjda med läget vi är i nu. Det är inte jag heller. Men det jag vet om våra politiska förslag gör mig stolt. Jag ser fram emot att visa politikens innehåll för svenska folket.

Hon medgav också:

– Jag tycker att vi moderater inte är tillräckligt bra än. Men det beror på att vi omprövat politiken och inte är färdiga med det. Man kan sitta och prata med varandra om att vi förlorade förra valet, men det måste vi ha gjort färdigt nu.

Det var nya siffror från DN/Ipsos som visade att bara sex procent av väljarna – och knappt var tredje M-väljare – vill se Anna Kinberg Batra som statsminister i nästa val. Siffrorna ledde till två intensiva telefonkonferenser mellan flera moderata toppolitiker i Stockholms län.

Jimmy Baker (M), kommunalråd och partiets toppnamn i Botkyrka, medverkade i både telefonkonferensen för förbundsstyrelsen i Stockholms län och den senare telefonkonferensen för samtliga första namn i länet.

Han menar att han själv, tillsammans med fler än två tredjedelar av de medverkande i båda samtalen, var överens om att de hade lågt förtroende för Anna Kinberg Batra.

– Det är mer än två tredjedelar i alla fall. Det är inte på marginalen, utan en mycket större majoritet än så, säger han.

Jimmy Baker menar att det inte handlar om en enskild händelse, utan att Anna Kinberg Batra haft svårigheter som partiledare redan sedan Decemberöverenskommelsen.



LÄS ÄVEN: 42 timmar som skakade Moderaterna



– Det här handlar inte bara om partiledarrollen, det handlar om en människa också, som alla vi tycker mycket om. Men under lång tid nu känner många mer och mer att det är fel plats och fel tid. Det fungerar inte. Vi ska vara det största oppositionspartiet men vi når inte ut. Det är partiledarens roll att sätta agendan, och vi upplever inte att hon gör det, säger han och fortsätter:

– Egentligen hade jag hoppats att Anna själv kommit till insikten att kliva åt sidan. Det här mötet, och det pågår fler runtom i landet, är tråkigt att hamna i.





Sommaren har kantats av en allt växande förtroendekris för Anna Kinberg Batra, som efter junis bottensiffra ledde till att hon petade partisekreteraren Tomas Tobé – och utsåg honom till rättspolitisk talesperson i stället för Beatrice Ask.

– Jag är i en förtroendekris. Det inser jag fullt ut och tar även ansvar för. Vi moderater är också i en förtroendekris. Jag känner en stark beslutsamhet över att vi kan och jag vill se till att vi kan gå starkare ut ur detta, sa hon då.

Trots det har siffrorna fortsatt rasa – i Expressens demoskop från augusti får Moderaterna 17,2 procent.

Enligt DN/Ipsos kvartalsrapport som publicerades på tisdagen har Moderaterna bara stöd från 14 procent i Stockholms län. Det innebär att M kan förlora fem av 13 riksdagsplatser, bara i Stockholms län.

Pressekreteraren Anders Edholm säger att läget inom partiet just nu är "dålig".

–Vi är inne i en tuff period och det har varit så under en längre tid. Men för att öka stödet i opinionen krävs att man fokuserar på politiken. Interna bråk om positioner skadar väljarnas förtroende, det ska man inte sticka under stol med.

Han säger man haft löpande kontakt med de olika länsförbunden under onsdagen och säger att det inte finns anledning att kalla in en valberedning.

– Anna Kinberg Batra är vår partiledare och fokus framåt ligger på politikens innehåll.

Hur ska ni få tillbaka förtroendet av väljarna?

– Det handlar främst om politikens innehåll och att fokusera på de nya förslag vi har.

Hur ser du själv på Kinberg Batras förvaltande av uppdraget som partiledare?

– Hon har varit drivande i en förnyelseprocess som varit nödvändig efter att vi förlorade förra valet och hon har tvingats ta många svåra beslut, säger han och konstaterar att de svåra besluten varit en bidragande underlag till krisen partiet nu står inför.

– Och vår relation och förhållning till SD, det landade inte bra kommunikativt.

Det var i januari som M gick ut och meddelade att man kan tänka sig att samarbeta med SD i riksdagen, något som inte föll i god jord hos de övriga allianspartierna.



Det här betyder färgerna i kartan:

Grön: De stöder M-ledaren.

Orange: De kräver Anna Kinberg Batras avgång.

Blått: De är osäkra/har inte uttalat sig med var de står i frågan.
