Regering och opposition eniga på Stefan Löfvens 60-årskalas
Arne Lapidus

Anhängare och motståndare köade för att uppvakta statsminister Stefan Löfven på fredagen. Han firade sin 60-årsdag med ett tårtkalas i Rosenbad, nästan en månad efter själva födelsedagen som inföll den 21 juli.

Alliansens partiledare var sällsynt eniga och kom alla tillsammans med blommor och presenter. M-ledaren Anna Kinberg Batra har lagt ut en bild på de fyra glada gratulanterna på Instagram, där hon själv ses uppklädd vandra till kalaset med Annie Lööf, Jan Björklund och Ebba Busch Thor. "Lite kvalitetstid med allianskollegorna", kallar hon det och fortsätter:

"Här är vi på väg att uppvakta statsministern, som fyllde 60 i somras och bjöd på tårta i dag. Det ville vi ju inte missa."

På Löfvens mottagning minglade regering och opposition med idel glada miner. Frågor som IT-skandal, misstroendeförklaring och KU-granskning verkade inte stå på dagordningen.



LÄS MER: Ygeman festar med sina gamla fiender



I vimlet syntes också veteraner som tidigare statsministern Göran Persson och tidigare utrikesministern Jan Eliasson.

"I dag firade jag min 60-årsdag på jobbet. Det bjöds på sång av statsrådskollegor och av fantastiska Ulrika Ölund från min hembygd. Tack för musiken och för alla som kom för att fira mig", skriver Stefan Löfven på Instagram.

EU-ministern Ann Linde hyllade sin chef med sång – till ackompanjemang av landsbygdsminister Sven-Erik Bucht och finansmarknadsminister Per Bolund på gitarr samt infrastrukturminister Tomas Eneroth på trumpet. Ann Linde lägger ut en bild på ministerbandet på Instagram och skriver: "Stort grattis Stefan".

Bara en partiledare var inte välkommen på födelsedagskalaset. Jimmie Åkesson fick stanna hemma.

– Eftersom Sverigedemokraterna inte är ett parti statsministern vill samarbeta med var de inte heller bjudna på mottagningen, säger Löfvens pressekreterare Jonatan Holst.



LÄS MER: Stefan Löfven: "Aldrig haft en ålderskris"



Jimmie Åkessons politiske sekreterare Mikael Eriksson säger till Nyheter24 att Åkesson gratulerar och hoppas att Löfven "får möjlighet att gå i pension vid 61".

Inför sin 60-årsdag den 21 juli sade Stefan Löfven till TT:

– Till alla som frågar om jag har några problem med att fylla 60 brukar jag säga att alternativet är betydligt värre. Jag tycker att man lär sig av livet – jag har faktiskt aldrig haft någon sådan där ålderskris.
