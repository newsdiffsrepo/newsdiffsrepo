Flamingon Squish gör succé – i sina blå skor
Elin Kardell

Squish är strax över två månader gammal och tillhör den största sorten flamingos. När han bara var ett litet ägg övergavs han och hittades av djurskötare i fågelparken på "Jurong Bird Park's Breeding and Research Centre”, Singapore. Den sjunde juni kläcktes han efter att ha legat under en värmelampa.

Fågeln var liten och svag till en början, och fick äta en speciell blandning av ägg och multivitaminer, som ska ersätta den naturliga krävmjölken från mamman. Men trots att Squish nu är större och starkare finns det en del problem med att vara en flamingo bosatt i Singapore.

Flamingons naturliga habitat är vanligtvis kyligare med mjukare underlag än klimatet i Singapore. För att anpassa Squish har han därför bland annat fått tillbringa tid i ett speciellt rum för att vänja sig vid temperaturen. Dessutom har han fått ett par blå skor.

De blå skorna har specialtillverkats av personalen för att Squish ska kunna gå på det varma och hårda underlaget utan att skada sina känsliga fötter. Skorna åker på varje gång han går ut i parken för att träna och bli starkare. Vilket naturligtvis skapat uppmärksamhet

– När hans fötter är okej kommer han få ansluta till flocken och förhoppningsvis kommer han kunna integrera med dem, säger djurvårdaren Gerard Wan till Daily Mail.

Personalen tror att det kommer att ske när han har fyllt tre månader. Då kommer han att flytta från centret och bo med flocken på 300 individer vid flamingo-sjön i parken.

När Squish är ungefär två år kommer han att vara rosa. Färgen kommer av flamingons diet som består av räkor, alger och små kräftdjur.
