Tisdag 22 augusti 2017
Terror-imamens moské:
"Var ett halvår i Belgien"
Federico Moreno

På kaféet Esperanza, mitt emot Ripolls tågstation, brukar marockaner som bor i byn träffas och dricka te eller kaffe.

En av dem var imamen som misstänks vara hjärnan bakom terrorattackerna i Barcelona

– Han satte sig där, beställde en kaffe och satt tyst för sig själv. Om många kom in i fiket gick han ut, säger barägaren och pekar på ett bord nära väggen.

Han sågs aldrig tillsammans med de unga män som misstänks ingå i terrorcellen.

– De är själva offer. De kan inte ha vetat något om islam.

Enligt besökare på fiket hade de unga männen slutat besöka kaféet senaste månaderna.

– Men även när de kom hit så höll de sig för sig själva, säger en man.

Medan vi pratar på kaféet står tv:n på. En katolsk minnesstund för terrordådens offer visas.

Några hundra meter från kaféet ligger en av Ripolls två moskéer, Annour-moskén. Här tros männen bakom terrordåden ha radikaliserats.

Imamen som misstänks vara hjärnan bakom terrorattackerna jobbade först på en mindre moské i byn. Men i slutet på 2015 slutade han och åkte till Belgien, där han var i ett halvår innan han återvände till byn.

De senaste åren har Belgien blivit något av centrum för europeiska jihadister. Flera terrordåd har kopplingar dit.

I maj 2016 var imamen, som är i 40-årsåldern, tillbaka och blev anställd av den nyare och dubbelt så stora moskén i Ripoll.

En grupp lokala muslimer från Annour-församlingen höll på lördagskvällen en manifestation i Ripoll där de tog avstånd från terrordåden, enligt nyhetsbyrån AP.

Enligt spanska medier har personer engagerade i den mindre moskén sagt att imamen fick sluta för att de fick en dålig känsla för honom. Det är inget personerna i den stora moskén säger sig känna till.

– Han var normal. Han sa inga konstigheter. Pratade inte om våld. Nu frågar vi våra medlemmar om de lade märke till något märkligt, men det verkar inte så, säger Hannou Minhaj, sekreterare på moskén.

Enligt både Hannou Minhaj och moskéns ordförande Ali Yassine var imamen reserverad och höll sig för sig själv. Ingen visste något om hans privatliv. När de anställde honom visste de inte att imamen fram till 2012 avtjänat ett fängelsestraff för att ha försökt smuggla hasch in i Spanien, vilket spanska medier rapporterat om.

Enligt El Mundo höll imamen i bönerna i fängelset, där även terrordömda satt.

– Jag blev helt tom när jag hörde nyheten om vilka som misstänks för terrordåden. Chockad av att våra ungdomar, våra egna barn, har gjort något så hemskt. Hade du känt killarna hade du inte trott det, säger Hannou Minhaj.

Moskéns drygt 60 medlemmar betalade imamens lön, mellan 600 och 900 euro i månaden. Enligt ordföranden tar man inte emot några pengar utifrån.

Underrättelsekällor säger till tidningen El Pais att Es Satty har kopplingar till den salafistiska ideologin och att han är "vän eller bekant" med några av de som greps för terrordåden i Madrid 2004.

För två månader sedan berättade Es Satty för några av sina bekanta i Ripoll att han tänkte lämna posten som imam i Ripoll och åka tillbaka till Marocko, enligt El Pais.

Imamen försvann ungefär samtidigt som terrorförberedelserna i Alcanar började, enligt tidningen.

Polisen genomsökte i helgen Es Sattys lägenhet i Ripoll – en liten tvåa på sjätte våningen nära Ripolls berömda kloster. Hyresvärden berättar för El Pais att hyran på 150 euro i månaden har fortsatt att betalas in även efter att imamen försvann.

Det är inte bara polisen som tror att de unga attentatsmännen hade blivit radikaliserade av någon. Även de boende i Ripoll, som känner ungdomarna, berättar för El Pais att de "måste ha manipulerade av någon".

– Någon måste ha gjort så de fick konstiga idéer i huvudet, säger en lärare till flera av pojkarna som misstänks för inblandning i terrorn.

Hannou Minhaj säger att han inte såg imamen tillsammans med de terrormisstänkta ungdomarna från byn.

– Deras föräldrar märkte inget. Det var ju normalt fungerande ungdomar.

En kusin till en av de unga männen har tidigare sagt till Expressen att männen hade börjat besöka moskén oftare.

– Det vet jag inget om. Men det jag kan säga är att mitt samvete är rent. Jag är inte rädd. Jag har inte gjort något fel. Vi samarbetar med polisen, säger Ali Yassine.

Enligt polisens teori kan imamen vara död.

På onsdagen, dagen innan terrordåden i Barcelona och Cambrils lämnade 14 döda och över 100 skadade, blev ett hus i staden Alcanar jämnat med marken.

Det var en enorm explosion som förstörde huset. Turister som bodde i ett annat hus i närheten har berättat för Expressen att rutorna i deras hyrstuga slogs in och att två stora eldklot syntes.

Polisen jobbar nu efter teorin att det var terrorcellen som senare utförde Barcelona- och Cambrilsdåden som av misstag sprängde huset. De ska ha förberett sprängladdningar som skulle apteras i tre bilar.

Tanken var att skapa enorm förödelse. Barcelonaattacken, Spaniens dödligaste sedan dåden i Madrid 2004, var bara en baktanke, tror polisen.

I grushögen som blev kvar efter husexplosionen i Alcanar har polisen hittat likdelar från tre olika människor.

En av dem tros vara Es Satty, uppger poliskällor enligt tidningen El Pais.
