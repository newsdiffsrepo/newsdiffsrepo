Tisdag 22 augusti 2017
Buss körde i diket – 50 passagerare instängda
Patrik Micu

Olyckan inträffade vid 14.30-tiden, på en mindre väg nära E4, cirka en kilometer efter Antjärns camping i Härnösands kommun. Enligt SOS var 50 passagerare ombord på bussen. Det ska handla om ett sällskap från Sundsvall på väg till ett bröllop.

– Enligt mina uppgifter har det varit en mjuk avkörning där bussen hamnat på sidan i diket. Inga personer ska vara skadade, uppger Kurt Marklund RLC-befäl vid polisen i region nord.

Däremot blev passagerarna instängda i bussen eftersom dörrarna låg mot dikeskanten och inte kunde öppnas.

– Det blir svårt att påbörja ett bärgningsarbete innan passagerarna är ute. Man får ta skydd och slå sönder en ruta, förklarar Kurt Marklund.

Polisen var framme vid olycksplatsen strax efter 15. Även räddningstjänst och ambulans larmades till platsen.

Andreas Åström, räddningsledare vid räddningstjänsten Höga Kusten-Ådalen, säger att man fått hjälpa en person ut genom en golvlucka.

– Det var en person som var stressad och mådde dåligt. Så det handlar inte om fysiska skador efter dikeskörningen.

Övriga passagerare var dock kvar på bussen medan räddningstjänsten försökte stabilisera fordonet så att det inte skulle tippar. Därefter plockade de ut samtliga personer genom bussens golvluckor.

Micke Östberg körde bussen som välte i Häggdånger på lördagen. Till allehanda.se säger han att han hyllar resenärerna som behöll sitt lugn.

– Det var jättebra stämning på bussen, säger han till tidningen.

Vad var det som hände?

– Vi fick möte på en jättesmal väg och vägrenen höll inte så vi välte, säger Micke Östberg.

Vid 16.30 -tiden var gästerna på bröllopet på plats i kyrkan.

– Vi ska just kicka i gång bröllopet vi skulle till. Alla mår bra, säger en av gästerna som var med ombord på bussen, säger en av gästerna till Allehanda.
