Robin, 29, hittade lappen i tvättstugan – sedan såg han tvättmaskinen
Alexandra Andersson

Robin Forstner, 29, är inte helt ovan vid handskrivna lappar i sin bostadsrättsförening i Jönköping. Bara i sommar har han hittat två stycken som han har känt sig träffad av.

– Jag hittade en lapp på min cykel efter att jag hade parkerat den på utfarten, vilket jag tydligen inte fick.  Så under den senaste tiden har jag varit extra trött på lappar och beklagat mig inför min bekantskapskrets, säger han.

Och i torsdags stötte Robin på ännu en lapp – denna gång med ett lite lustigare budskap.

Han hade bokat en tvättid och gick därför ner till tvättstugan med ett lass kläder i famnen.

– Jag ska åka på semester till Spanien och ville se till att favoritskjortan var tvättad, säger han.

Men när Robin klev in i tvättstugan låg det maskindelar över hela golvet – och själva tvättmaskinen såg inte ut att må speciellt bra.

– Det såg ut som att någon hade slängt in en handgranat, berättar han.

På tvättmaskinen hittade Robin en ensam lapp – med en varning till alla tvättsugna besökare:

"Maskinen är inte ok. Service beställd."

Full i skratt kunde Robin inte låta bli att ta ett foto av den absurda tvättstugescenen, och delade därefter med sig av fotot på Facebook.

Han skriver:

"Tur att jag såg lappen innan jag slängde in tvätten".

– Ja tänk vad som kunde hänt med kläderna om du missat lappen, kommenterar en vän.

– Brukar vara en del lappar i tvättstuga men denna gången var det ju faktiskt bra info, svarar Robin.

Robin berättar att han ofta retas av sina vänner för att inte ha någon koll på hur man tvättar.

– Men här fattar väl vem som helst att tvättmaskinen inte fungerar, även utan lapp, säger han och skrattar.

– Antagligen har vaktmästaren varit nere och lämnat lappen innan servicepersonalen hade hunnit plocka isär tvättmaskinen.

Och hur gick det egentligen för Robins favoritskjortor? Har de fått hänga med till Spanien?

– Ingen behöver vara orolig. Det fanns som tur var en andra tvättmaskin!
