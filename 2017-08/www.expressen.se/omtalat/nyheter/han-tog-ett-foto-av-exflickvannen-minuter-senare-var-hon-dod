18-åringen fotades vid klippkanten – minuter senare var hon död
Alexandra Andersson

18-åriga Jolee Callan gick för att vandra i berget Cheaha Mountain i USA, men återvände aldrig, skriver The Sun.

Utflykten hade varit ex-pojkvännen Loren Bunners idé. Jolee hade gjort slut med Loren, men ville fortfarande umgås som vänner.

Natten innan vandringen skickade hon ett sms till sin vän:

– Om någonting händer mig, så vet du vem jag var med, skämtar Jolee i sitt meddelande.

Under dagen för vandringen delade Loren med sig av fyra bilder på Instagram – alla på ex-flickvännen.

I en bild håller Jolee hans hund i famnen.

Den sista bilden visar hur hon tar ett foto samtidigt som hon blickar ut över en klippkant.

”Åh, ni vet. Njuter bara av utsikten”, skriver ex-pojkvännen på Instagram.

Några minuter efter att bilden hade tagits var 18-åringen död.

Samma dag, den 30 augusti 2015, ringde ex-pojkvännen polisen med ett erkännande:

– Jag vill ange mig själv för att ha mördat mitt ex.

Efter en sökinsats hittade polisen 18-åringens kropp i en ravin. Även ett hagelgevär och en stor mängd blod hittades på platsen.

Loren hävdade att han hade skjutit sitt ex två gånger i huvudet som en del i en självmordspakt, innan han knuffade henne över klippkanten – men att han inte hade varit förmögen att ta sitt eget liv.

Familjemedlemmar uppgav däremot att Jolee hade planer för framtiden och att det inte var troligt att hon skulle ha deltagit i en självmordspakt.

I juli erkände Loren, som i dag är 22 år gammal, till slut att han hade mördat 18-åringen.

I fängelset hade ex-pojkvännen hörts skryta om att han hade mördat Jolee, och sagt att ifall han inte kunde få henne – så skulle ingen annan heller det.

Loren Bunner har dömts till 52 år fängelse.
