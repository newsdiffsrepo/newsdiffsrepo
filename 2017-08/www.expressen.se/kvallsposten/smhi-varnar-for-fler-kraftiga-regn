SMHI varnar för
fler kraftiga regn
Maria Rydhagen

Det är ett omfattande regn som ligger över södra Sverige under lördagsmorgonen.

Regnmolnen har dragit in under natten – och kommer på sina håll att föra med sig åska, enligt SMHI:s prognos.

På sina håll har det varit riktigt stora regnmängder under natten till lördag.

SMHI:s mätstation på Hanö har fått 38 millimeter regn mellan klockan 20 på fredagskvällen och sextiden på lördagsmorgonen, enligt TT. I Växjö har det regnat 33 millimeter och på mätstationen i Torup i Hylte kommun har det kommit 25 millimeter.

I Växjö är vissa vägar översvämmade och flera hushåll har haft strömavbrott, enligt Smålandsposten. Även på riksväg 40 genom Borås finns stora mängder vatten, rapporterar Borås Tidning.

Och det blöta vädret fortsätter.

Under lördagen drar regnet norrut och landar över södra och mellersta Norrland.

– Ja, vi har en front som passerar över Sverige. Den fronten kan också ha med sig åska, säger meteorologen Ina Ynnesdal vid StormGeo.

Det kan bli rikliga regnmängder. SMHI utfärdar en klass 1 varning för Jämtland och där spår meteorologerna regnmängder på mellan 35 och 50 millimeter.

Efter att regnvädret drar norrut lättar det upp över södra Sverige. Men på västkusten kan dock nya skurar dra in under eftermiddagen.

– Ja, för Svealands del handlar det om kraftiga regn, särskilt de västra delarna, säger Ina Ynnesdal.

Under lördagskvällen och natten till söndag är det främst de norra och västra delarna av Norrland som behöver räkna med regn. I resten av landet klarnar det upp – möjligen med undantag av västra Götaland som kan få vissa skurar.

I morgon söndag fortsätter det att regna i norra och västra Norrland.

Resten av landet får skurar – men här finns också chans till sol på många håll.

Även nästa vecka ser ut att bjuda på skurar i hela landet, men enligt SMHI är prognosen ännu så länge osäker.
