Danska gängkriget på väg att nå Sverige
Federico Moreno

Line Barfod har tvingats göra ett val.

För åtta år sedan gick hon igenom något som många föräldrar upplever i dag i delar av Sverige.

Gängvåldet i Köpenhamn blev allt grövre. Gatorna i stadsdelen där hon bodde, Nørrebro, förvandlades till gängkrigets slagfält. Risken att barnen skulle träffas av en förlupen kula blev allt mer påtaglig.

Till slut tvingades hon välja: flytta eller återta gatan.

++

”Färre skjutningar om vi hade det som i Danmark”.

Så löd en rubrik i SVT när programmet Agenda i november uppmärksammade det grova gängvåldet som växt till en enorm utmaning för polisen i Sverige.

Då hade gängkriminaliteten och antalet skjutningar i Köpenhamn minskat stadigt under flera år.

– Om vi hade det som i Danmark skulle vi absolut ha färre grova våldsbrott och vi skulle absolut ha färre skjutningar, sa Bo Lundqvist, kriminalkommissarie i region syd.

Svensk polis pekade på den lagstiftning som gör det möjligt för danska kolleger att arbeta med bland annat hemliga tvångsmedel. Dansk polis kan exempelvis förbjuda kriminella individer och gäng att vistas i vissa områden.

Dessutom innebär vapenlagarna i Danmark att den som grips med vapen inte släpps ut från häktet i väntan på dom. Straffet är minst ett års fängelse.

Taktiken har skickat var femte gängmedlem i fängelse.

I april sa Danmarks justitieminister Sören Pape Poulsen, Konservative Folkeparti, att han var djupt skakad över utvecklingen i Malmö, en stad som har hälften så många invånare men dubbelt så många mord som Köpenhamn.

Han tackade Danmarks hårdare tag mot gängkriminalitet och stramare invandringspolitik.

– Det är helt galet, jag tackar min Gud och skapare för att vi inte har det så, sa Sören Pape Poulsen då.

++

Fyra månader senare är ministern djupt pressad.

På bara några veckor tycks polisen ha tappat greppet i delar av Köpenhamn. Från den 12 juni har minst 27 gängrelaterade skottlossningar inträffat i ett begränsat område.

Främst i stadsdelen Nørrebro.

Den 5 augusti skjuts tre män i loppet av tolv timmar, två av dem utan att vara inblandade i kriminalitet. Då går danska polisen ut med en speciell varning:

Män i åldern 17 till 25 år uppmanas att vara uppmärksamma om de vistas i områdena Nørrebro, Husum och Ryparken station, eftersom de då kan förväxlas med gängmedlemmar.

Uttalandet andas desperation.

– Inte sedan andra världskriget har vi sett ett sådant uttalande från polisen. Det är helt oacceptabelt och vi måste kräva en förklaring om de inte kan upprätthålla ordningen, dundrade Venstres rättspolitiske talesperson Preben Bang Henriksen.

I det läget är skottlossningarna så alarmerande och omdiskuterade att regering och polis snabbt vill visa vem som bestämmer ute på gatorna.

Under sommaren upprättar polisen visitationszoner i de områden som drabbas av flest skottlossningar.

Det stoppar inte skotten.

Onsdagen den 9 augusti meddelar justitieministern att en mobil polisstation ska upprättas i Nørrebro kommande dag.

På torsdagskvällen svarar gängen med tre nya skjutningar.

++

En varm sommarkväll i augusti är det fullt av människor på uteserveringarna  vid Blågårds Plads i Nørrebro.

På ena långsidan av ett torg samlas barnfamiljer, par och vänner.

Det är en närmast idyllisk storstadsstämning i det pulserande kvarteret.

Mitt emot samlas unga gängmedlemmar kring ett bord. Vid några av torgets hörn ställer sig två eller tre och håller utkik.

De tillhör gänget Loyal to familia (LTF) som pekas ut som skyldiga till det kaos som nu råder i den undre världen.

Gänget bildades 2012 och står för en stor del av haschlangningen och utpressningar i Köpenhamn.

Många av medlemmarna har dömts för utpressning, mordförsök och mord.

På senare år har gänget tagit en hierarkisk och disciplinerad struktur som påminner om mc-gängen. Det går exempelvis att se medlemmarna på stan, iklädda tröjor och kepsar med gängets symboler.

Nu har LTF börjat söka nya områden att etablera sig i, vilket lett till att rivaliserande gäng slagit tillbaka.

Enligt uppgifter till tidningen Berlingske handlar gängkriget delvis om att LTF åkt till Spanien och tagit över konkurrentens haschleverantör. Detta har inneburit en förlust på flera miljoner danska kronor senaste månaderna för exempelvis gänget Brothas.

Nyligen har flera medier rapporterat om att LTF inte nöjer sig med den danska marknaden och därför nu tänker etablera sig även i Sverige. Flera gängmedlemmar ska även ha setts på en festival i Helsingborg.

++

I Malmö följer svensk polis händelseförloppet i Köpenhamn noga.

Med hjälp av underrättelsearbete kartläggs de individer som ingår i de danska gängen och som kan försöka etablera sig här

– Danskarna är ett steg före oss i kriminaliteten. Det som de har kommer senare till oss. Dessutom är det så enkelt att röra sig mellan länderna så det är viktigt att vi bevakar detta, säger polismästaren i Malmö Stefan Sintéus.

Om Loyal to familia försöker etablera sig i Sverige vill Sintéus se skärpta lagar som hindrar kriminella gäng från att gå ute med gängsymboler.

– De här symbolerna kan skrämma vanliga människor och användas av gängmedlemmar som vill hota vittnen eller folk i olika affärsverksamheter.

De danska gängens upprustning och det stora antal skjutningar och mord i Malmö, gör att Sintéus vill se flera åtgärder.

– Vi har möjligheter till digital övervakning och borde fundera på om vi inte kunde se till att vissa personer inte får vara på vissa platser.

++

Line Barfod sträcker fram sin mobil.

Hon visar det senaste sms:et hon fått om att en person blivit skjuten.

”Vi återtar gatan i dag klockan 17”.

– Det polisiära arbetet är viktigt. Men problemet är när det pratas mycket om hårda tag och mindre om sociala insatser. Visst fängslas fler gängmedlemmar och det blir lugnt under en tid, men en dag kommer de ut på gatan igen, säger hon.

Vi möts vid skulpturen, ”Hjärtat av Nørrebro” av konstnären Bjørn Nørgaard. Ett rött hjärta av järn mitt i stadsdelen.

Går man tillräckligt nära ser man att hjärtat består av vapen. Främst skjutvapen som beslagtagits eller frivilligt lämnats in till polisen.

Under skulpturen står meningen ”Vi vill leva tillsammans” på olika språk.

För åtta år sedan, när ett stort gängkrig pågick i området, var Line Barfod nära att flytta från stadsdelen centralt belägen i Köpenhamn.

Hon valde att stanna.

– Gängkriminaliteten är ett större hot mot demokratin än vad terrorismen är. Den begränsar människor och korrumperar samhället, säger hon.

Line Barfod var med om att starta gruppen ”Vi tager gaderne tilbage”.

Varje gång någon skjuts eller knivskärs i stadsdelen skickar gruppen ut sms för att samlas ute på gatorna dagen efter.

– Det visade sig snabbt att många unga behövde se att civilsamhället ställde upp. Att vi inte gav upp. Bara att gå ut och bjuda på kaffe och finnas på plats, att vara ett alternativ, var viktigt.

Socialdemokraterna skrev nyligen en debattartikel om skottlossningarna som drabbar delar av Köpenhamn. Artikeln avslutas med ett budskap till regeringen:

”Här och nu ska vapen och gäng ut ur våra städer. Och ut ur vårt land. Kan mer kriminella utlänningar utvisas från Danmark - så har ni vårt stöd”, skrev partiledare Mette Frederiksen och Köpenhamns överborgmästare Frank Jensen i tidningen Berlingske.

Line Barfod påpekar att majoriteten av de unga gängkriminella i Köpenhamn är födda och uppvuxna i området. Samtidigt är det tydligt att gängen har lätt att rekrytera bland danskar med invandrarbakgrund.

– Många känner sig som andra klassens medborgare. De får ständigt höra att de inte är danskar. Det utanförskapet bidrar till att många finner gemenskap i de här gängen, i stället för i övriga samhället, säger hon.

Line Barfod älskar sin stadsdel men säger att det är tydligt att många invånare återigen är rädda. De kriminella uppgörelserna drabbar vanliga människor som upplever att gängen tagit makten över området.

Hon är tyst en stund. Sedan berättar hon vad hon tror är lösningen på gängproblemen på båda sidor sundet.

++

På polishuset i centrala Köpenhamn står en stressad utredningschef för grova brott.

– Jag ser väldigt allvarligt på den expansion som gängen gör i Köpenhamn. Vi vet att de vill etablera sig även i Malmö och Helsingborg, säger Torben Svarrer.

Han är medveten om de hyllningar som dansk polis och danska lagar fått av svenska poliser när kampen mot gängkriminalitet diskuteras.

– Den som vill bära vapen ute på danska gator tar en stor risk för om de blir tagna av polisen hamnar de garanterat i fängelse. Det kostar att bära vapen. Men just nu tycks det finnas många i den kriminella världen i Köpenhamn som är villiga att ta den risken.

Vad ligger bakom att skjutningarna eskalerat?

– Det handlar främst om ett gäng som utvidgar sin verksamhet och rekryterar medlemmar. Det är möjligt att andra gäng är oroliga och att de vill sätta stopp för expansionen. Vår roll blir att stressa gängen så mycket vi kan.

Tyder inte den senaste tidens skjutningar på att ert arbete inte ger långsiktigt resultat?

– Vi har lugna perioder och sådana som är mer konfliktfyllda. Det böljar. Men det vi vet är att vi ger tydliga signaler, att de som går ut beväpnade ska bort från gatan. Att det är hundra procent säkert att de förr eller senare åker in i fängelse.

++

Satsningen mot gängkriminalitet i Danmark har utan tvekan skickat många kriminella i fängelse.

Det innebär också att fängelserna är överfulla och att mc-gäng och andra kriminella gäng i praktiken styr, när de anställda känner sig hotade. De senaste tio åren har antalet intagna på danska fängelser ökat med 30 procent, medan antalet anställda bara har ökat med knappt fem procent.

Köpenhamn har länge, från och till, drabbats av våldsamma gängkonflikter. Under många år var det främst mc-gäng, som rekryterade medlemmar bland den danska arbetarklassen, som spred oro.

Line Barfod tror att det bara finns en sak som verkligen kan hjälpa i kampen mot gängkriminaliteten.

– Legalisera hasch. Då slipper vi de här striderna om territorier och försäljning, säger Line Barfod som är jurist och har suttit i riksdagen för vänsterpartiet Enhedslisten.

Köpenhamns överborgmästare Frank Jensen (S) har länge varit inne på samma spår och begärt att huvudstaden ska få legalisera på prov, så att försäljningen hanteras av myndigheter.

Regeringen har dock gett förslaget tummen ner.

– Vi ser att de här gängen kan rekrytera väldigt unga människor i området, så unga som nio år, säger Line Barfod. Vi måste bryta den här cirkeln någon gång.
