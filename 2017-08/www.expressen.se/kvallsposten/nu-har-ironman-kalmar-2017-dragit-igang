Banrekord för vinnaren
i Ironman Kalmar 2017
Maria Rydhagen

Ironman Kalmar är sedan några år en del av den internationella Ironman-serien.

Det har lett till att fler är sugna på att delta, och på lördagen startade 2 150 kvinnor och män i årets upplaga av tävlingen.

Det handlar om tre olika heat: 3860 meter simning, 180 kilometer cykel och som avslutning 42,2 kilometer löpning – alltså ett maratonlopp.

– Det är det som är utmaningen. Att man måste vara bra i tre olika grenar. Dessutom är det extremt långa distanser. Utmaningen är ju att klara sig igenom det här uthållighetsprovet, säger Henrik Brovell som är tävlingsledare för Ironman Kalmar 2017.

När simningen startade på lördagsmorgonen i det 20-gradiga vattnet tyckte vissa att det var lite väl tuffa tag.

– Jag har aldrig varit med om något sådant här tidigare. Folk tar tag i varandra, bufflar sig fram och skriker okvädningsord. Det var väldigt hetsig stämning där jag hamnade i dag, säger Thomas Lindqvist från Umeå till Barometern.

Henrik Brovell håller med om att det kan vara tufft på sina håll.

– För några år sedan införde vi en rullande start för att förebygga sådant. Men det är många som vill åt samma håll, och är man inte en van tävlingssimmare kan det upplevas som lite brutalt, säger han.

Bästa simtiderna på lördagen var 47 minuter för herrar och knappt 53 minuter för damer.

Därefter var det dags för cyklingen – och sedan ett maratonlopp. Vinnaren, spanjoren Clemente Alonso-McKernan slog banrekord med sina 08:07:48.

Vädret har varit hårt under natten till lördag: Mycket regn, åska och vind.

– Det låg lite restsjö kvar på morgonen, men när starten gick var det ändå rätt så bra förhållanden, säger Henrik Brovell.

17,5 procent av de tävlande i Ironman Kalmar är kvinnor. Banrekord för herrar är 8.08.05 av Patrik Nilsson från år 2015 – men det slogs alltså i år. För damer är rekordet 9.09.17 av Eva Nyström som togs år 2009 och på damsidan är resultaten inte framm än.

Flera kända namn finns på deltagarlistan: Bingo Rimér, Måns Möller och Daniel Adams-Ray till exempel.

Huvudtävlingen är på lördagen men redan i onsdags hölls ett sprintlopp och på torsdagen en Ironman-löptävling för barn.
