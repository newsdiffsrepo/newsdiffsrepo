Dramatiska bilderna – här
räddas Madsen från ubåten
Robert Börjesson

Sökandet efter den svenska frilansjournalisten Kim Wall, 30, försvunnen sedan hon under förra torsdagen följt med forskaren Peter Madsen på en ubåtsfärd i Öresund, fortsätter i vattnen utanför Köpenhamn. Madsen har häktats misstänkt för grovt vållande till annans död, men den bärgade ubåten undersöktes av polisen och ingen kropp har hittats. Den tekniska undersökningen tyder dock på att ubåten sänkts med avsikt, har polisen meddelat. Nu visar nya filmbilder hur Peter Madsen räddas från sin sjunkande ubåt.



LÄS MER: Detta har hänt i ubåtsincidenten



De nya bilderna från danska TV2, tagna av en privatperson på en annan båt, visar bland annat hur ubåten färdas utan problem på fredag förmiddag nära Drogden Fyr vid Køge Bugt, söder om Köpenhamn och Öresundsbron.



LÄS MER: Peter Madsens förklaring om vad som hände

Två fritidsbåtar kör då fram till Peter Madsens egentillverkade ubåt för att få kontakt med uppfinnaren. Kort därefter måste Peter Madsen plötsligt räddas och ubåten ligger på havets botten.

Bilderna är tagna av en person som befann sig på en av de två båtar som körde fram till Madsen och ubåten Nautilus. Data från telefonen som användes visar att ubåten färdades i ytläge i minst fem minuter från klockan 10.31 till klockan 10.36 på fredag förmiddag, uppger TV2. Bara minuter efter detta måste Madsen räddas. Den första bilden av räddningsaktionen är tagen 10.42. Ubåten sjunker alltså till botten någon gång mellan klockan 10.36 och klockan 10.42.

Nya filmbilder från TV2 Danmark visar också det första samtalet som Peter Madsen hade med polisen då han kommit upp på land. Madsen uppger då att han släppte av Kim Wall i Köpenhamn redan under torsdagen. När de ber honom om Walls kontaktinformation säger uppfinnaren: "De ligger i telefonen som ligger på havets botten" och fortsätter "Hon har sagt att hon är från tidningen Wired".

Madsen uppger att han inte vet Walls efternamn.

– Alltså, bara att hon heter Kim. Jag kollar aldrig bakgrunden när en journalist ringer och säger: "Kan jag få en intervju med dig".

LÄS MER: Sista bilden på Kim, 30, innan försvinnandet



Kort därefter frågar Madsen om han kommer att bli ersättningsskyldig eftersom det danska försvarets helikopter varit inblandad i räddningsuppdraget.

Innan han sätter sig i den polisbil som ska föra honom till ytterligare förhör svarar han på några frågor från TV2.

– Jag var bara på en övning där jag lekte med olika saker i ubåten. Och så blev det ett fel på hennes ballasttank som inte var särskilt allvarliga – tills jag försökte reparera den. Så det var plötsligt mycket allvarlig. Och sedan tog det cirka 30 sekunder för Nautilus att sjunka, och jag kunde inte stänga luckor eller något, säger Madsen.

Danska TV2:s reporter frågar om Madsen ska bärga ubåten.

– Det kostar lika mycket som en ... (oklart) ... det, jag vet inte om kommer att hända. Jag vet inte heller vad vattendjupet är i området. Ubåten är ansvarsförsäkrad, och om det måste tas bort, säger Madsen

– Jag kan inte tänka på det nu, säger han också senare.

LÄS MER: Peter Madsens tårar vid förra ubåtsdramat



En annan reporter kommer nu fram till Madsen och ställer frågor om Madsen var ensam på båten.

– Det var ingen annan än jag ombord på den resan, säger Madsen.

Efter att TV2 Danmark visat filmen intervjuade man Jens Möller, chef på Köpenhamnspolisens mordenhet, som på nytt vädjade till allmänheten, i Sverige och Danmark om hjälp med att finna Kim Wall. Under torsdagen meddelade dansk polis att man nu utgår från att Kim Wall är död.

– Vi saknar en död kropp i utredningen. Det är vår uppfattning att vi letar efter död person, säger Jens Möller.

LÄS MER: Polisen: Vi letar efter en död person



Peter Madsen förnekar brott.
