Tisdag 22 augusti 2017
Drottning Margrethe har ännu
inte besökt maken på sjukhuset
Karin Selåker Hangasmaa

Prins Henrik fördes i måndags till Rikshospitalet i Köpenhamn efter att ha fått smärtor i sitt högra ben. På fredagen uppgav hovet för danska BT att prins Henrik fortfarande vårdas på sjukhuset. Smärtorna ska vara orsakade av en operation prinsen genomgick i juli på grund av förträngningar i ett blodkärl i höger höft.



LÄS MER: Prins Henriks svar på ryktet om skilsmässa



Prins Henrik är fortsatt under behandling och hovet har ingen uppgift om när han får lämna sjukhuset. Men prinsen har inte behövt vara ensam på sjukhuset, hovet upplyser att han ofta har besök av flera av familjemedlemmarna.

Men en person lyser med sin frånvaro – drottning Margrethe.

Hon befinner sig i stället på prinsens slott Château de Cayx i Frankrike. Där skulle de äkta makarna fira sommar tillsammans på tu man hand, efter de omtumlande uttalanden från prins Henrik där han tillkännagav att han inte vill begravas tillsammans med sin hustru.

– Det är hon som gör mig till en narr. Jag har inte gift mig med drottningen för att bli begravd i Roskilde, sa prins Henrik senare till Se och Hör.

Han sa också att det var hustrun som hade makten att avgöra situationen.

– Det är min fru och inte jag som kan göra något åt det beslutet. Om hon vill att jag ska begravas med henne får hon göra mig till kung. Punkt. Jag bryr mig inte.

Trots makens sjukdom väljer nu drottningen att fortsätta semestern på egen hand. Hon får enligt hovet löpande uppdateringar via sms om prins Henriks hälsotillstånd.



LÄS MER: Prins Henrik: "Min fru gör mig till en narr"
