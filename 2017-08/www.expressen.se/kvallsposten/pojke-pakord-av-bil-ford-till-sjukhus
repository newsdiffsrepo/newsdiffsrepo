5-årig pojke påkörd
– vårdas på sjukhus
Maria Rydhagen

Olyckan har hänt på Ica Maxis kundparkering på Döderhultsvägen i Oskarshamn.

En femårig pojke ska ha blivit påkörd av en personbil på platsen.

– Han är förd till sjukhus med ambulans, säger Jimmy Modin, kommunikatör vid polisens regionledningscentral.

Enligt Barometern blev pojken påkörd i låg fart, varpå han ramlade och slog i huvudet. Detta är inget som polisen har bekräftat.

Larmet om olyckan kom klockan 12.46 på söndagen.

Polisen har ännu inte helt klara uppgifter om hur olyckan gått till, och vet inte heller hur gammal pojken är.

– Vi kommer också att följa upp på sjukhuset vad det är som har hänt, säger Jimmy Modin.

Sjukhuset i Västervik uppger att pojken, som är fem år gammal och hemmahörande i Kalmar län, har lindriga skador.

Han vårdas fortfarande på sjukhus med anledning av det som hänt.

Benita Gustafsson arbetar som säljledare vid färskvarorna på Ica Maxi och tycker att det hela är en obehaglig händelse.

– Det känns inte alls roligt att det hände precis utanför jobbet. En sådan här sak sätter i gång tankarna – tänk om det hade varit ens eget barn, det skulle vara väldigt obehagligt, säger hon.
