Stulen bil hittad i å
Mikaela Lindahl

Klockan 01:45 inkom larm till polis och räddningstjänst efter att en person sett en bil i ån i Löddeköpinge, Kävlinge kommun.

Det fanns inga uppgifter om att det skulle befinna sig några personer i bilen, men dykare kallades trots det till platsen för att utesluta risken.

– Det första vi måste göra är att se om det befinner sig personer i bilen. Sen kan vi börja reda ut hur bilen hamnat där och det enda vi vet just nu är att den kört av vägen på något sätt, säger Anders Nilsson, vakthavande befäl.

Senare under natten kunde man konstatera att inga personer funnits i eller i anslutning till bilen. Just nu har man inga spår efter den eller de personerna som kört ner bilen i vattnet.

– När vi försökte kontakta ägaren till bilen så låg den personen och sov, så då kunde vi konstatera att bilen är stulen, säger Anders Nilsson.

Nästa steg är att bärga bilen, vilket enligt Anders Nilsson troligtvis kommer att göras under söndagsmorgonen.

Texten uppdateras.
