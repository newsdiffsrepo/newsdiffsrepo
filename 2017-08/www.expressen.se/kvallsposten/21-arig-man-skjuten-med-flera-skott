21-årig man skjuten
med flera skott
Maria Rydhagen

Skytten är fortfarande på fri fot, enligt Köpenhamn Vestegns-polisen.

Den 21-årige mannen satt strax före klockan 2, natten till söndag, i en bil som stod parkerad på en parkeringsplats i Bröndby i Köpenhamn. Hans 22-årige kompis satt också i bilen när en mindre vit bil körde in på parkeringen.

En okänd gärningsman avlossade flera skott mot passagerarsätet och 21-åringen träffades av ett skott.

Den skjutne fördes till akuten på Rigshospitalet i Köpenhamn och han är inte livshotande skadad, enligt Ekstrabladet.

Senare under natten mot söndag hittades en utbränd bil i området Hvidovre. Polisen undersöker om det är flyktbilen från skjutningen.

Samtidigt vädjar polisen till allmänheten om iakttagelser kring händelsen, både före och efter skjutningen.

– Vi letar efter vittnen till det som hänt. Så om någon har sett något angående den utbrända bilen, vill vi gärna tala med dem, säger vakthavande befäl vid polisen, Brian Holm.

Han menar att det är för tidigt att avgöra ifall skjutningen är en del av det pågående gängkriget i Köpenhamn. Bara under sommaren har staden drabbats av 27 gängskjutningar.

– Vi vet för närvarande inte om den här händelsen är en del av gängkriget. De två personerna är inte tidigare kända av polisen i sådana sammanhang, säger Brian Holm till Ekstrabladet.

Polisen bekräftar under söndagseftermiddagen att den utbrända bilen är den Toyota Aygo som är skyttens eller skyttarnas flyktbil.



LÄS MER: Danska gängkriget på väg nå Sverige
