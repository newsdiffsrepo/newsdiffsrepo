Familjen startar fond
för att hedra Kim Wall
Jonathan Berntsson

Blott 30 år gammal var Kim Wall Sveriges kanske mest internationellt kända journalist och i sitt arbete reste hon jorden runt.

Bland mycket, mycket annat har hon rapporterat om läckande amerikanskt radioaktivt avfall i Stilla havet, om hur invånarna i Kuba sprider kultur utan internet och om krigsturism på Sri Lanka.



LÄS MER: Kim Wall hängiven reporter: "Historier som ingen annan"



Saknaden efter Kim Wall är stor och nu har det startats minnessida på internet. Sidan, rememberingkimwall.com, har fått enorm spridning och på sociala medier delas och gillas den av väldigt, väldigt många.

En av dem är författaren Katarina Wennstam.

– Det är viktigt att minnas att det här handlar om en viktig kvinnlig journalist vars röst har tystats. Man måste komma ihåg vad hon var när hon levde, snarare än hur hon dog. Många känner inte bara nyfikenhet utan respekt för Kim Wall och vill veta vem hon var, säger hon.

På sidan har Kim Walls vänner skrivit korta texter om hur de kommer att minnas henne och skickar hälsningar till hennes familj.

"Jag är så glad att vi alla får möjligheten att dela så fina historier om er fantastiska dotter. Kim är en av de sötaste, roligaste och snällaste kvinnor jag vet", skriver en vän som studerade tillsammans med den svenska journalisten på Columbia University i USA.

En annan tidigare klasskamrat skriver:

"Kim är en fenomenal människa. Jag älskar henne väldigt mycket. Mina tankar är med er och alla andra fantastiska människor i den här gruppen".

På sidan finns också ett stort antal av Kim Walls reportage samlade.

– Det vore sorgligt att låta den här tragedin definiera vad Kims liv var. Hon var ett sant proffs, har Jessica Reed, redaktör på Guardian som var en av hennes arbetsgivare, tidigare sagt.



LÄS MER: Kim Wal rapporterade från världens alla hörn



För att hedra Kim Walls gärning kommer det att skapas en fond, berättas det på minnessidan. Familjen och vännerna håller just nu på att utveckla fonden, vars syfte är att stötta unga kvinnliga journalister som delar Kim Walls intresse för att rapportera om subkulturer.
