Ahmad om vännen som
drunknade: "En snäll kille"
Karin Selåker Hangasmaa

På torsdagen inträffade en drunkningsolycka i Linneasjön i Nybro. En gymnasieelev i 18-årsåldern avled.

Den omkomne mannen var elev på Åkrahällskolan och var vid sjön tillsammans med sina klasskamrater för att delta i skolans årliga skattjakt. Skattjakten har en lång tradition på skolan och är ett sätt för eleverna att få sammanhållning i klasserna inför läsåret.

Ett av tävlingsmomenten går ut på att simma över sjön.

– Vi har haft det här många gånger förut, att simma över Linnéasjön eller mellan bojarna. Det är elevrådet som kommer på listan med vad lagen ska göra för att samla poäng under Skattjakten, säger rektor Helén Fredriksson till Barometern.

Ahmad Idris, 21 från Kalmar och den omkomne kamraten lärde känna varandra för fem år sedan när de precis hade kommit till Sverige. Båda familjerna är ursprungligen från samma land och Ahmad och vännen umgicks ofta, trots att de inte bodde i samma stad.

Ahmad var inte själv på plats vid sjön när olyckan inträffade men har fått händelsen återberättad för sig när han följde med familjen till sjukhuset.

– Han var med sina kompisar från skolan på en utflykt. De skulle få 50 poäng om de klarade tävlingen. Hans lag stod på ena sidan av sjön och skulle fota honom när han gick i mål. Under tävlingen fick han kramp och ropade efter hjälp. Några personer försökte hjälpa honom, men han försvann i vattnet.

Sjöräddningen och räddningstjänsten åkte ut med två båtar för att söka efter den försvunne gymnasieeleven. Först efter flera timmars sökande hittades kroppen.

– Men då var det för sent. Det är hemskt det som hänt, säger Ahmad.

Ahmad beskriver sin vän som lojal och positiv.

– Det känns hemskt att förlora en sådan kompis, han var snäll mot alla, en trevlig och hjälpsam kille. Det är så synd, säger Ahmad.
