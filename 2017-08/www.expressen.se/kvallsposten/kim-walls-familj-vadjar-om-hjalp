Kim Walls familj
vädjar om hjälp
Claes Carlson

En vecka har gått sedan Kim Wall, 30, försvann spårlöst i samband med ett reportage om ubåtsbyggaren Peter Madsen i Köpenhamn. Han sitter häktad misstänkt för att ha vållat hennes död.

Det mest intensiva sökandet efter den försvunna har avtagit. Polisen anser att det inte längre finns något hopp om att hitta Kim Wall vid liv – de nu söker hennes döda kropp.



LÄS MER: Detta har hänt i ubåtsmysteriet



Danska TV2 sände två program på sammanlagt en timme och tio minuter om fallet på torsdagskvällen – "Station 2: Ubåden og den svenske kvinde" och "Station 2 efterlyst".Programmen gick igenom alla redan kända fakta i ärendet. I den andra sändningen citerades så ett brev från Kim Walls familj – mamma Ingrid, pappa Joachim och brodern Tom.



Detta är familjens brev:



Vi – Kim Walls föräldrar och bror – upplever just nu de värsta dagarna i vårt liv. Ingen kan föreställa sig vad vi går igenom.

Kim har som journalist arbetat på många farliga platser och vi har ofta varit oroliga för henne.

Att något skulle kunna hända henne i Köpenhamn, bara några få kilometer från barndomshemmet, kunde vi överhuvudtaget inte föreställa oss. Nu ser det ut som att det värsta har hänt.

Därför vill vi – Ingrid, Joachim och Tom Wall – vädja till alla som på något vis kan hjälpa oss med att få reda på vad som har hänt.

Vi har stort förtroende för polisens sätt att arbeta och hoppas innerligt att allmänheten vill hjälpa till med upplysningar som kan bidra till lösningen. Ta kontakt med polisen i Köpenhamn eller Malmö och lämna era iakttagelser.

Vi önskar inget hellre än att få tillbaka Kim i livet, men vi inser att chanserna för det är ytterst små.

Låt oss få visshet om vad som har hänt.



Ingrid, Joachim och Tom Wall

Trelleborg den 17 augusti 2017
