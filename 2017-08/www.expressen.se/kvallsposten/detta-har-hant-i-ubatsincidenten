Detta har hänt i
Kim Wall-fallet
Maja Strömberg

Torsdag 10 augusti, 19.00: Ubåten lämnar Köpenhamns hamn enligt flera vittnen som berättar samstämmigt om ubåtens färd. I ubåtstornet ses Kim Wall tillsammans med Peter Madsen.

Fredag 11 augusti, 00.00: Runt midnatt sågs ubåten av ett vittne ombord på ett handelsfartyg, skriver polisen. Ubåten passerade bara 30 meter handelsfartyget och hade då helt nedsläckta lanternor, uppger vittnet för Aftonbladet.

Fredag 11 augusti, 02.30: Kim Walls pojkvän anmäler ubåten saknad till Joint Rescue Coordination Center eftersom Kim inte var tillbaka.

Fredag 11 augusti, 02.51: Lyngby Radio försöker förgäves få kontakt med ubåten.

Fredag 11 augusti, 03.39: JRCC går ut med larm om att båten kan ha förlist.

Fredag 11 augusti, 07.11: Lyngby Radio skickar ut ett larm till fartygen i Öresund om att att hålla koll efter en ubåt.

Fredag 11 augusti, 10.14: JRCC får ett larm från ett skepp att ubåten befann sig söder om Drogden Fyr utanför Køgebukten.

Fredag 11 augusti, 10.39: Peter Madsen larmar en räddningshelikopter och förklarar att han har kurs mot Köpenhamn, men har tekniska bekymmer.

Fredag 11 augusti, 11.00: Peter Madsen räddas från ubåten. Han står vid i tornet. Kort därefter sjunker fartyget.



Fredag 11 augusti, 11.30:  Peter Madsen förklarar att han fick tekniska problem och att något gick fel när han försökte laga det.  Dansken fördes till polisstation där han förhördes – precis som familjemedlemmar till Kim Wall blev.

Fredag 11 augusti, eftermiddag: Dykare försökte undersöka ubåten, men lyckades inte ta sig in.

Fredag 11 augusti 17.44: Köpenhamnspolisen skickar ut ett pressmeddelande om att Peter Madsen misstänkts för mord alternativt dråp.

Lördag 12 augusti, 10.00: Häktningsförhandling mot Peter Madsen inleds. Iklädd joggingbyxor och en blå T-shirt lyssnar han på när åklagaren läser upp anklagelserna. Madsen säger efter förhandlingen "att han har något att berätta".

Lördag 12 augusti, 15.00: Den andra delen av häktningsförhandlingen drar – en timme försenad – i gång. Den hålls inför lyckta dörrar eftersom delar av information är av känslig karaktär.

Lördag 12 augusti, strax innan 17.00: Peter Madsen häktades, misstänkt för Kim Walls död. Han häktas i 24 dagar.

Lördag 12 augusti, strax innan 19.00: Ubåten fraktas i riktning mot hamnen i Köpenhamn.



LÄS MER: Ubåtskaptenens vän: "Jag är skakad"



Lördag 12 augusti, kring 22.30: Ubåten når Nordhavnen i Köpenhamn.

Lördag 12 augusti, midnatt: Ubåten lyfts ur vattnet med hjälp av trossar. Kring 00.30 hänger den ovanför vattenytan.

Söndag 13 augusti, kring 01.00: Ubåten lyftes upp i trossar och placerades på kajen. Omkring en halvtimme senare placerades ubåten på en lastbil.

Söndag 13 augusti, 07.00: Ubåten lossades från lastbilen och färdades i väg för teknisk undersökning.

Söndag 13 augusti, 08.00: Ubåten ställs upp utanför en hangar där den tekniska undersökningen påbörjas.

Söndag 13 augusti, 12.00: Polisen meddelar att man inte har hittat något i ubåten och att sökandet fortsätter. Båtfolk uppmanas att hjälpa till i sökandet efter Kim Wall. Polisen meddelar också att ubåten verkar ha sänkts med avsikt.

Söndag 13 augusti, 17.00: Danska försvarsmakten vill flyga i svenskt luftrum i sökandet efter Kim Wall och söker tillstånd från svenska försvarsmakten.

Söndag 13 augusti, 19:26: Sökandet i vattnet avbryts – utan att några fynd har gjorts, meddelar danska polisen.

Måndag 14 augusti, morgon: Peter Madsen överklagar inte häktningsbeslutet och accepterar därmed häktningen på 24 dagar.

Måndag 14 augusti, förmiddag: Efterlysningen efter Kim Wall utökas och hon är nu internationellt efterlyst. Danska försvaret deltar med ett flygplan i sökandet efter Kim Wall.

Måndag 14 augusti, eftermiddag: Danska polisens tekniska undersökning visar att ubåten sänktes avsiktligt.

Tisdag 15 augusti, förmiddag: Flera farkoster från Sjöräddningssällskapet i Barsebäckshamn beger sig ut i Öresund för att söka efter Kim Wall.

Tisdag 15 augusti, kväll: Under kvällen samarbetade de svenska båtarna med den danska sjöräddningen. Framåt kvällen gick de danska åter mot Köpenhamns hamninlopp medan de svenska låg kvar.

Onsdag, 16 augusti, förmiddag: Tingsrätten ändrar brottsrubriceringen för den häktade ubåtsägaren Peter Madsen, skriver danska tidningen Ekstrabladet. Han misstänks nu för den danska motsvarigheten till grovt vållande till annans död på den försvunna svenska journalisten Kim Wall – ett brott som kan ge upp till åtta års fängelse.

Onsdag 16 augusti, förmiddag: Sökandet efter Kim Wall fortsätter ute på Öresund. Enligt före detta överåklagare Sven-Erik Alhem kan det vara direkt avgörande för saken hur det går med sökarbetet.

– Det är frågan om det kan leda till något mål eller inte. Om hon inte lever och man inte hittar en kropp så är jag mycket tveksam. Det vore fruktansvärt, säger Alhem.

Onsdag 16 augusti, kväll:Dansk sjöräddning berättar att man, liksom sina svenska kolleger, fått order om att avsluta sökandet efter Kim Wall. Samtidigt berättar utredningsledare Jens Möller att ett team av experter försöker reparera "ubåtens hjärna", den elektronik som visar var ubåten färdats. All utrustningar har förstörts av saltvatten, men polisen tror att det finns en chans att det kan räddas. Torsdag 17 augusti, lunch:Jens Möller, chef på Köpenhamnspolisens mordenhet, berättar, i ett förinspelat pressframträdande, att dansk polis utgår från att Kim Wall är död.

– Vi letar efter en död person, säger Jens Möller.

Dansk polis efterlyser samtidigt ytterligare upplysningar om var ubåten kan ha befunnit sig under torsdagskvällen och natten till fredagen i förra veckan då Kim Wall försvann. Man berättar även att man dykt efter Wall i Kögebukten söder om Köpenhamn.

Måndag 21 augusti, morgon:

Danska polisen skriver i ett pressmeddelande att Peter Madsen för polisen har förklarat att det skett en olycka ombord på ubåten som orsakat Kim Walls död. Efter olyckan ska Peter Madsen ha dumpat kroppen till havs någonstans i Køge-bukten.

Måndag 21 augusti, eftermiddag:

På måndagseftermiddagen skrev danska polisen på Twitter att man fått in en anmälan om att en kvinnokropp har hittats i vattnet. Det visade sig vara delar av en kropp. Polisen är inte säker på att det är Kim Wall, men bekräftar att kroppen ingår i Madsen utredningen. Kroppen har skickats på obduktion för att identifieras.

Tisdag 22 augusti, morgon:

På tisdagsmorgonen säger utredningsledare Jens Möller att besked om obduktionen är att vänta först under tidig eftermiddag.

– Besked om kroppen kommer att ges först när obduktionen är klar, men det kan jag givetvis inte säga när den är, säger han.



Onsdag 23 augusti, morgon:

Klockan 06.47 twittrar köpenhamnspolisen att man har en DNA-matchning. Några minuter senare förtydligar polisen att det rör sig om Kim Wall.



Kort därefter skriver Kim Walls mamma Ingrid ett inlägg på Facebook om beskedet.

"Det är med gränslös sorg och bestörtning vi tagit emot beskedet att kvarlevorna efter vår dotter och syster Kim Wall, har hittats".

Onsdag 23 augusti, morgon:

Klockan nio håller polisen en presskonferens om DNA-träffen. Där framgår att kvarlevorna som hittats tillhör Kim Wall. Man har även säkrat blod i ubåten som kommer från den svenska journalisten.

Jens Möller berättar under presskonferensen att man även börjat tittar på äldre fall.

– Rent konkret har vi en japansk turists torso som hittades i Köpenhamns hamn 1987, säger han.



Tisdag 29 augusti:

Polisen röntgade Peter Madsens ubåt med en scanner. Man sökte bland annat efter dolda utrymmen. Dessutom påbörjades med likhundar ett sök i Køgebugten – där svensk polis assisterade.

– De har begärt biträde med hundaktivitet i Danmark, säger Mattias Sigfridsson vid den svenska polisen.
