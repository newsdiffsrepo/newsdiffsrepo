Polisen om skjutningarna:
"Det finns en frustration"
Simon Larsson

Trenden är tydlig. Skottlossningarna i Malmö blir fler och i år är siffran häpnadsväckande hög.

Fem personer har dött av skottskador och långt många fler har träffats av kulor. Så sent som under gårdagen skadades ytterligare två i samband med en skottlossning.

Polisen beskriver visserligen inte läget som nattsvart – men situationen är svår.

–  Där har vi över tid ett fenomen som ökar, det kan man ju se. Och ju fler händelser vi har, ju mer måste vi avvakta. Hela apparaten blir belastad, med till exempel NFC, säger Ronny Holmberg.

NFC – Nationellt forensiskt center – gör tekniska undersökningar. I takt med att nya skottlossningar eller andra brott inträffar växer högen med undersökningen som ska göras.

Resursbristen hos polisen är påtaglig. En särskild händelse är sedan lång tid tillbaka utfärdad i Malmö – vilket innebär att det är lättare att förflytta resurser från andra regioner.

Men utredningar med skottlossningar är ofta tidskrävande att utreda och det finns ett stort problem i det tidiga skedet.

– Vi är inte på plats när det händer, vi ska komma till platsen. Det är problemet. Sen har du ju det andra att utredningen och arbetet ute är omfattande och tar tid, säger Ronny Holmberg.

– Det finns en frustration som man får förhålla sig till, både med lagar som inte räcker till och tempo som gör att man inte hinner med. Det är som på sjukhuset, vi får anpassa oss efter resurser.

Av 40 inrapporterade skottlossningar har bara ett fåtal lagförts. Uppklarningsprocenten är låg.

– Mitt intryck är att det ser överraskande gott ut, men det vill jag inte säga med lagföring, säger Ronny Holmberg.

– Det blir oaktat att vi tittar på det, men det är inget självändamål att fälla oskyldiga. Vårt mål är att vi ska lyckas på ett korrekt sätt. Det är åklagare och domstol som fäller avgörandet. Men det finns alltid skäl att ifrågasätta ett juridiskt arbete, och det gör vi.

Den påfrestning som polisens organisation utsätts för nu är stor.

Men det innebär samtidigt att polisen blir bättre på vad de gör.

– Vi blir bättre på att identifiera och sätta in åtgärder. Vi blir mer och mer trimmade, och det måste vi vara för att hinna med och samtidigt göra ett bra jobb. Det blir den positiva delen: att organisationen blir trimmad, fast att den är överansträngd.

– Vi har ju aldrig jobbat så intensivt som nu, men jag tror att de flesta är nöjda.

LÄS MER: Två skadade vid skjutning under natten till lördag
