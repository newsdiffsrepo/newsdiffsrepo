19-åringar misstänks för
bilsläpning – "ville skoja"
Karin Selåker Hangasmaa

Flera personer har på kort tid varit med om en otäck typ av misshandel där de blivit släpade efter en bil. Brotten har skett i Lund och Malmö och samtliga fall har gått till på samma sätt.

Två män har stannat personen för att fråga om vägen. När mannen i passagerarsätet sträcker fram sin hand för att tacka för hjälpen tar han tag i personen, samtidigt som föraren kör i väg och offret släpas i marken efter bilen.

– Om man tycker att det är en rolig grej eller verkligen vill skada någon vet vi inte. Det är otroligt farligt. Faller man i hög hastighet kan det bli allvarliga skador, har Nils Norling, presskommunikatör på Malmöpolisen tidigare sagt till Kvällsposten.

Två 19-åringar har gripits misstänkta för bilsläpningen. I förhör erkänner de brotten och misstänks för sex fall av grov misshandel och ett försök. Bilen, svart stadsjeep av Suv-modell, är skriven på en av 19-åringarnas pappa, skriver Sydsvenskan.

I förhör menar 19-åringarna att de velat skoja.

– Motivet som jag förstått det utifrån förhören är att de helt enkelt velat skoja med folk. Det var inte deras avsikt att skada, det var en rolig grej, säger åklagare Fredrik Jönsson till tidningen.

Eftersom de erkänt misshandeln har 19-åringarna släppts på fri fot. Polisen ska nu gå i genom männens mobiler, leta efter övervakningsfilmer och försöka få tag på de två personer som man misstänker befann sig i bilens baksäte.



LÄS MER: Ännu en person har blivit släpad efter bil



Det finns även uppgifter om att bilsläpningarna filmats, men åklagare Fredrik Jönsson har inte tagitdel av någon sådan film.

– Det finns uppgifter om att de ska ha filmat, men jag har själv inte sett några filmer. Jag känner inte till om de ska ha spridits på sociala medier.

Conny Andersen, 28, är en av dem som drabbats. Han var på väg hem från en after-work i Köpenhamn med sin sambo när personerna i bilen stannade honom, vilket Skånskan var först med att skriva.

– Jag sa hur de skulle köra och sedan sträckte en person fram handen och skulle tacka. De grabbade tag i armen och bilen började skena. Jag trodde först att det var ett skämt och att de skulle stanna men sedan kunde jag inte springa ikapp mer och släpades.

Männen i bilen skrattade och började köra krokigt för att Conny skulle tappa greppet.

– Sedan tappade jag taget och ramlade på marken. Jag slog i huvudet och fick frakturer i foten. Jag har väldigt ont och hamnade i chocktillstånd. Nu är jag sjukskriven tre veckor.
