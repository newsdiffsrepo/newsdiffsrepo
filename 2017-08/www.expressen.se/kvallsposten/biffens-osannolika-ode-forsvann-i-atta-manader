Biffens osannolika öde –
försvann i åtta månader
Maja Strömberg

Katten Biffen är en stor röd katt som främst tycker om att kela och sova. När hans matte gick bort stod han utan någon som kunde ta hand om honom och fick därför komma till Katthemmet Oskarshamn.

Där bodde han i fyra månader tills 76-årige Jan Lindqvist i Kalmar såg katthemmets annons på Facebook.

– De ville ha ett livslångt hem till katten och min andra katt hade dött en månad tidigare. Jag ville inte vara ensam här och tyckte det skulle vara skoj med en katt. Sedan tyckte jag han var så grann, en så söt katt med den röda färgen och vita bringan, säger Jan Lindqvist, Biffens husse.

Den 8-åriga katten fick flytta hem till Jan Lindqvist i december 2016. Efter bara ett par dagar i det nya hemmet lyckades han smita ut – och sedan var han försvunnen.

– Här var det förmodligen att han var lite stressad och inte hade hunnit landa riktigt. När han kom ut visste han inte var han var så det var en olyckshändelse. Först höll han sig i närområdet ett tag sedan försvann han ännu längre bort, säger Josefina Gustafsson.

Josefina Gustafsson är ordförande för Katthemmet i Oskarshamn, ett boende för hemlösa katter som drivs ideellt via djurskyddet Oskarshamn. När Biffen försvann från sin nya ägare gjorde katthemmet allt de kunde för att hjälpa till i sökandet av honom.

– Vi har haft annons på Blocket, annons varje vecka i dagstidningen och vi har satt upp säkert 200 affischer i området. Vi har haft tur att ha fått hjälp från en riktig eldsjäl som heter Carina. Det är hon som har hjälpt till att affischera över hela Kalmar och hon har gått i området varje dag och letat och pratat med folk. Hon har varit vår förlängda arm kan man säga, säger Josefina Gustafsson.

Biffen försvann den 17 december och snart var husse Jan Lindqvists hopp om att få tillbaka sin katt borta. Han trodde att de karga vintermånaderna skulle vara för mycket för den vilsna katten.

– Vi har letat överallt och det hade gått 8 svåra månader, jag hade helt gett upp hoppet, säger Jan Lindqvist.

Så en dag hörde en tipsare av sig till Josefina med en bild på en röd katt. Personen sade sig ha sett katten i ett område en mil från hussens hem.

Det var den ständigt letande Carina som åkte till området och där i snåren jämte en fotbollsplan såg hon något rött.

– Han reagerade på sitt namn. Hon gick ner på alla fyra och kröp fram för att inte skrämma honom. Han pratade med henne. Efter hjälp från en vän fick hon in honom i en transportbur, säger Josefina Gustafsson.

Katthemmets ideella styrelse kunde knappt fatta att Biffen faktiskt hade kommit tillbaka och det var en glädjens dag när katten återigen kunde föras till sin nya husse. För en vecka sedan, den 12 augusti var han äntligen hemma. Nästan exakt åtta månader efter att han försvunnit.

– Det var ju ren lycka, en solskenshistoria, säger Jan Lindqvist.

Katten var väldigt trött när han kom hem och hade fått öronskabb. Annars var han vid nästan lika gott hull som vanligt och har bonat in sig i sitt nya hem. Enligt Josefina Gustafsson är Jan och Biffen en perfekt match.

– De gör allt tillsammans, äter tillsammans, delar på en burk makrill. Jan är pensionär och därför hemma hela dagarna. Han har vana vid katter och har haft katter hela sitt liv. Biffen var van vid att ha någon hemma hela tiden som kan klappa honom och leka med honom, säger Josefina Gustafsson.

Jan Lindqvist berättar att katten mest har sovit veckan han varit hemma efter sitt långa äventyr. Trots allt är han ju inte så ung längre, hela 9 år gammal men nu spenderar de två äldre herrarna all sin tid ihop.

– Han är så herrans snäll och kelen, en mycket fin katt. Han ligger hos mig i sängen varenda natt. Så fort jag börjar bädda upp så kommer han, säger Jan Lindqvist.



LÄS MER: Calle var hela byns katt – nu hedras hans minne



Josefina Gustafsson tycker att det viktiga med historien är att man inte ska ge upp sökandet och hon tackar eldsjälen Carina Olsson för allt hennes jobb.

– Carina tycker att katter är livet och att man aldrig ska ge upp. Många kattägare kanske inte söker så febrilt och kanske inte vet att man kan söka på många olika ställen. Men det finns sociala medier, man kan annonsera, sätta upp affischer. Många katter försvinner men man ska aldrig ge upp utan fortsätta söka, om man inte ger sig så får man resultat, säger Josefina Gustafsson.
