Barnmorskan Pinar:
"Vill lyfta båda sidor"
Maria Rydhagen

Protesterna startades av nätverket Födelsevrålet i Stockholm. Under söndagen ordnas protester på flera håll i landet – bland annat Malmö. Namnet på nätverket är "Arg jävla riksmarsch mot BB-kaoset!".

Bland dem som engagerat sig finns några vårdanställda – men främst är det patienter som är oroliga och kritiska till hur förlossningar hanteras.

"Nu är det nog!! Stoppa förlossningskrisen! Män hade aldrig fått samma usla behandling. Vi är värda mer och kräver förändring!", skriver gruppen på sin Facebooksida och fortsätter:

"Barnmorskor går på knäna på de proppfulla förlossningsavdelningarna där de har ansvar för flera gravida i aktivt förlossningsarbete samtidigt, gravida får inte plats på de sjukhus de vill föda på och vissa hänvisas till sjukhus i andra städer".

Pinar Dal är en av arrangörerna till protesten i Malmö, som startar klockan 12.30 på söndagen. Hon är barnmorska på KK i Lund och aktiv i Barnmorskeföreningen Malmöhus.

– Vi är några vårdanställda som är med i protesten. Vi vill lyfta upp båda sidor. För både brukarna och personalen blir ju lidande på grund av bristerna, säger hon.

Målet är att skapa trygghet för familjerna kring förlossningar, menar hon. För att uppnå det krävs fler barnmorskor och annan vårdpersonal, men också mer plats på avdelningarna.

– Det viktigaste är att vi får fler kolleger, och fler vårdplatser. I dag dras det ner på allt i stället, och kliniker stänger, säger Pinar Dal, en av initiativtagarna till protesten i Malmö.

Demonstrationen i Malmö drog runt 550 personer. Samtidigt som demonstrationen i Malmö ordnas protester på andra håll i landet: Stockholm, Göteborg, Kalmar, Örebro, Härnösand, Linköping, Uppsala, Enköping, Jönköping, Eskilstuna, Östersund, Vänersborg, Växjö och Sollefteå.
