Utredningsläget i samtliga
skjutningar i Malmö 2017
Karin Selåker Hangasmaa

SKJUTNING 1:

TISDAG 3 JANUARI 03.34 – Västra Kattarpsvägen

En 18-årig kvinna hittas skjuten utomhus. Fyra män grips och efter förhör blev tre män anhållna för mordförsök. Men efter några dagar släpps de och polisen konstaterar att det kan ha varit vådaskott.

– Det är ett vådaskott och utredningen närmar sig sitt slutskede. En person är misstänkt för grovt vapenbrott och vållande till kroppsskada, grovt brott. Jag vill inte kommentera vem som höll i vapnet, men vi har en misstänkt person, säger åklagare Neela Frisell.





SKJUTNING 2:

TISDAG 3 JANUARI 20.44 – Docentgatan

Polisen hittar offret liggande på gatan, vid en cykelbana mellan hyreshusen på Docentgatan och Hermodsdalsskolan. Två timmar senare meddelas att mannen avlidit av sina skador. En man anhålls men släpps senare.

En man grips på platsen och anhålls, men släpps senare. Ytterligare en person har suttit anhållen men är inte längre frihetsberövad. Båda männen är fortsatt misstänkta, enligt åklagare Pär Andersson.

– Utredningen ligger lite i stiltje, vi inväntar svar från när och fjärran, mer kan jag inte säga. De som varit misstänkta är det fortsatt, de är inte avskrivna från utredningen, men sitter inte längre frihetsberövade, säger Pär Andersson.





SKJUTNING 3:

TISDAG 3 JANUARI 23.48 – Påskliljegatan

Skott avlossades in i en fönsterruta, utan att någon skadade sig. Tre personer ska ha befunnit sig i lägenheten när den besköts.

Förundersökningen lades ner den 16 mars.

– Vi har hållit ett antal förhör, knackat dörr och haft tekniker på plats. En del insatser har gjorts, men vi har inte nått längre än så här, säger förundersökningsledare Anders Larsson.



SKJUTNING 4:

ONSDAG 4 JANUARI 00.05 – Lindängen Centrum

En parkerad buss besköts vid en hållplats. Skotten avlossades efter att samtliga passagerare gått av och chauffören gick genom bussen. Fyra rutor förstördes, men ingen träffades.

Ingen person är frihetsberövad misstänkt för brott.



Buss beskjuten vid hållplats i Malmö





SKJUTNING 5:

FREDAG 6 JANUARI 18.55 – Persborg

En person sköts med två skott i underkroppen, och larmade polis själv. Två gärningspersoner ska ha flytt från platsen, enligt polisen. Två personer hämtades in till förhör – men ingen av dem misstänktes för brott. Båda förhördes upplysningsvis.

Ingen person är frihetsberövad.

Man allvarligt skadad efter skott i lägenhet



SKJUTNING 6:

MÅNDAG 9 JANUARI 18.07 – Fosie, Västra Skrävlingevägen

En man utsattes för en skjutning utanför en villa. På platsen hittar polisen en tomhylsa. Ingen person är frihetsberövad misstänkt för brottet.



SKJUTNING 7:

TORSDAG 12 JANUARI 18.50 – Rosengård

16-årige Ahmed Obaid skjuts till döds på en busshållsplats i Rosengård. Direkt efter mordet sprids mobilbilder från mordplatser och en mängd olika rykten kring skjutningen, men motivet är fortfarande oklart.

Den 8 mars sattes dykare in för att söka efter något föremål i en damm vid Jägersro. Åtgärden gav inget och polisen vill inte heller kommentera ifall det var mordvapnet dykarna sökte efter.

Två personer greps, misstänkta för medhjälp, men i augusti 2017 är ännu ingen frihetsberövad eller dömd.

– Vi har haft en person häktad. Han har släppts men misstanken är inte avskriven. Utredningen pågår alltjämt, mer än så kan jag inte säga, säger åklagare Lisa Åberg.



SKJUTNING 8:

FREDAG 13 JANUARI – Professorgatan, Lindängen

Tomhylsor hittas vid en lägenhet, men ingen person hittas skadad. Ärendet rubriceras som försök till mord eller försök till grov misshandel. Ingen person är gripen.

Det finns varken vittnen eller bilder från övervakningsfilmer.

– Det är mycket svalt. Det finns ingen som har sett något, säger förundersökningsledare Håkan Persson.

SKJUTNING 9:

LÖRDAG 21 JANUARI 19.47 – Munkhättegatan

En 18-årig man sköts med flera skott utanför en livsmedelsbutik. Tre män häktade misstänkta för försök till mord. Samma personer är också misstänkta för mordförsök i Ronneby den 31 januari i år.



SKJUTNING 10:

ONSDAG 25 JANUARI 13.00 – Nydala

Mitt på dagen sköts en man på Nydalatorg. Mannen fördes med sårskada på benet till sjukhus för vård. Ingen person är frihetsberövad misstänkt för brott.



SKJUTNING 11:

ONSDAG 1 FEBRUARI 20.00 – Akutmottagningen Malmö

En 16-årig pojke tog sin på egen hand in till akutmottagning i Malmö efter att ha blivit skjuten i benet. Ingen person har gripits misstänkt för skottlossningen.

Polisen kommer inte vidare i utredningen.

– Det finns inga vittnen och jag tror inte vi kommer någon vart, säger förundersökningsledare Barbro Bengtsson.



SKJUTNING 12:

LÖRDAG 4 FEBRUARI 05.20 – Eriksfältsgatan

En grupp yngre män besköts vid ett gatukök, skottlossningen bekräftades efter att tomhylsor hittats på platsen. Enligt uppgift ska de som blivit beskjutna inte velat samarbeta med polisen.

Förundersökningen är aktiv.



Tre unga män beskjutna vid gatukök i Malmö



SKJUTNING 13:

ONSDAG 8 FEBRUARI 01.59 – Pildammsparken

En vaktmästare, som röjde snö tillsammans med en anhörig, skjuts i närheten av Pildammsparken natten mot onsdag. En 15-årig misstänkt gärningsman greps och häktades för skotten.

Enligt uppgifter ska 15-åringen ha velat stjäla vaktmästarens tjänstebil – och skjutit när vaktmästaren konfronterade honom.

Den 7 juli 2017 döms 15-åringen, som då har hunnit bli 16, för mordförsök. 16-åringen och hans föräldrar har dock bestämt sig för att överklaga domen helt och hållet. De har valt att anlita Malmöadvokaten Mikael Nilsson som nytt ombud vid den fortsatta rättsliga prövningen.

– Även i fallet med den 16-årige pojken är bevisningen svag. Därför finns det all anledning att få domen prövad i högre instans, säger Mikael Nilsson.



SKJUTNING 14:

SÖNDAG 12 FEBRUARI 18.55 – Möllevångstorget

En 23-årig man sköts till döds utanför en krog i Malmö. En 25-årig man är häktad i sin frånvaro och internationellt efterlyst misstänkt för mord. Mannens försvarsadvokat har varit i kontakt med sin klient efter häktningen



SKJUTNING 15:

TORSDAG 2 MARS 07.05, Gullvik – Fosie

En man i 60-årsåldern hittas skjuten i anslutning till sin bostad. Mannen förs omedelbart till sjukhus med ambulans. Han uppges däremot inte ha livshotande skador och mannen klarar sig.

Händelsen rubriceras initialt som försök till mord alternativt dråp. Ingen är gripen. Till Kvällsposten berättar mannen att han inte vet varför han blev skjuten.

Polisen har arbetat med den tekniska delen av undersökningen och gjort ett antal förhör. Samtidigt väntar man på analyssvar från NFC, nationellt forensiskt center.

– Vi jobbar med ärendet, även om framgången inte är så stor, det är stor konkurrens just nu och många ärenden. Det är ett svårarbetat och vi är i behov av tips, så man får gärna höra av sig till oss, säger Ronny Holmberg, förundersökningsledare på polisens sektion på grova brott.



SKJUTNING 16:

LÖRDAG 4 MARS 22.13 – Kronetorpsgatan

En 23-årig man hittas skjuten i en bil som kraschat in i en parkerad bil vid ett bostadsområde. Strax därpå hittas en 22-årig man skjuten i en lägenhet i närheten på Segevångsgatan. Båda förs till sjukhus med ambulans och en man avlider av sina skador. Polisen utreder händelsen som mord och mordförsök och har velat ha vittnesuppgifter om två cyklar som sågs på platsen.

Enligt uppgift ska den skjutne ha känt sig hotad ett längre tag.

– Den som dog hade en storebror som senare i mars år blev skjuten på Dansörgatan, säger åklagare Pär Andersson.

I maj greps två personer. Männen har suttit häktade sedan i maj, misstänkta för mord och mordförsök.

– Båda nekar till brott. En av dem är misstänkt för övergrepp i rättssak. Jag tror ett beslut om att väcka åtal kommer tidigast i september eller oktober, det är en del som ska undersökas på nationellt forensiskt center, säger åklagare Pär Andersson.



SKJUTNING 17:

SÖNDAG 6 MARS 16.30 – Kroksbäck

En privatperson upptäckte två skotthål i en fönsterruta till en lägenhet. Ingen person är frihetsberövad.

– Generellt förhåller sig en del skjutningar så att man mer eller mindre kör förbi och skjuter mot ett fönster utan något motiv. Det är slumpmässigt, säger förundersökningsledare Anders Larsson.



SKJUTNING 18:

LÖRDAG 11 MARS 17.00 – Fosie

En man i 25-årsåldern hittas med svåra skottskador i en trappuppgång på Kantatgatan i södra Malmö. Senare rapporteras att mannens läge är stabilt. Det är andra gången på tre veckor som en person blir utsatt för mordförsök med skjutvapen i området.

Tre personer sitter häktade sedan tidigare i somras, på sannolika skäl misstänkta för försök till mord.

– De förnekar brott. Förundersökningen pågår, vi väntar på svar på en del analyser, säger åklagare Neela Frisell.



SKJUTNING 19:

MÅNDAG 13 MARS 15.53 – Ystadvägen

En man i 25-årsåldern hittas skjuten utanför en restaurang i Malmö. Mannen är, enligt uppgifter till Kvällsposten känd sedan tidigare i narkotikasammanhang

– Det finns ingen frihetsberövad för den skjutningen, men förundersökningen lever fortfarande. Alla utredningar är svåra utredningar. Vi arbetar med det man gör vid grova våldsbrott och min förhoppning är att vi ska komma till en lösning.



SKJUTNING 20:

ONSDAG 29 MARS 22.39 – Lindeborgsområdet

En parkerad bil hade träffats av minst två kulor på Dansörgatan i Malmö. Bilen hade ett kulhål i förardörren, och rutan till den ena bakre dörren hade krossats – sannolikt av en andra kula. En man fördes till sjukhus, han ska ha burit skottsäker väst och klarade sig tack vare det.

Mannens bror sköts till döds på Kronetorpsgatan i Malmö den 4 mars.

Två män anhölls och en av dem häktades senare, misstänkt för medhjälp till försök till mord.

– Gärningsmannen som höll i vapnet är inte den som sitter häktad. Vi vet inte var gärningsmannen befinner sig men vi har våra aningar om vem det är, säger åklagare Pär Andersson.



SKJUTNING 21:

TORSDAG 30 MARS – Folksångsgatan

Skottavlossades moten radhusdörr, men ingen skadades. En kvinna hörde hur det small och upptäckte skotthålet dagen efter.

Ingen person gripen eller formellt misstänkt.

– Det finns ingenting nytt som jag kan presentera offentligt. Förundersökningen är aktiv, säger förundersökningsledare Anders Larsson.



SKJUTNING 22:

TORSDAG 30 MARS – Ramels väg

En 23-årig man avled efter en skottlossning på Ramels väg på Rosengård. 23-åringen togs in till sjukhuset i en privat bil – men dödförklarades strax innan halv åtta.

Den avlidne är den person som fotade bilden på den döde Ahmed Obaid.

Sju män greps och tre häktades, bara några timmar efter skjutningen. En av dem hade kopplingar till mordet på 16-årige Ahmed Obaid.

– En man sitter fortsatt häktad för medhjälp till mord. Misstankarna kring de andra sju är inte avskrivna och utredningen pågår för fullt. Det är en stor utredning och det finns personer som är intressanta i flera andra pågående mordutredningar, säger åklagare Lisa Åberg.



SKJUTNING 23:

SÖNDAG 16 APRIL – Påskliljegatan/Snödroppsgatan

Vid två-tiden på natten avlossades flera skott i området. På plats fann polisen tomhylsor som bekräftade att en skottlossning skett. Ingen person är frihetsberövad i ärendet.

– Det är tekniska grejer som vi väntar på. När vi får resultatet från NFC kan vi gå vidare på ett eller annat sätt. Det hänger på den tekniska bevisningen, vi får se om det kan ge något, säger Lennart Bergegård, förundersökningsledare.



SKJUTNING 24:

TORSDAG 11 MAJ – Fosievägen

En man i 20-årsåldern vårdades med lindriga skottskador efter att ha blivit skjuten. Sju män anhölls misstänkta för iblandning – men bara en häktades i ärendet. Resten försattes på fri fot.

Utredningen är fortfarande aktiv och leds av en åklagare.



SKJUTNING 25:

FREDAG 12 MAJ – Sörbäcksgatan

Två män i 20-årsåldern är misstänkta för mordförsök – vid flyktförsöket ska de ha satt eld på bilen som de försvann i.

Två män häktades misstänkt för inblandning i mordförsöket – varav den ena släpptes på fri fot under utredningens gång. I slutet av juli åtalades en man i 20-årsåldern misstänkt för mordförsök. Förhandling har ine hållits ännu.



SKJUTNING 26:

LÖRDAG 10 JUNI – Lantmannagatan

En man fördes till sjukhus med så allvarliga skottskador att han dog på sjukhuset.

Två personer är häktade misstänkta för mord. Förundersökningen mot de misstänkta är i full gång, men det dröjer innan åklagare Elena Severn väcker åtal.

– Jag värderar inte bevisa mer än att tingsrätten bedömt att de misstänkta är häktade på sannolika skäl, säger Elena Severin.

En man, född 1985, har anhållits misstänkt för mordet.





SKJUTNING 27-28:

TISDAG 27 JUNI – Ramels väg

En lägenhet i stadsdelen Rosengård beskjuts. Enligt uppgifter till Sydsvenskan bor en kvinna i huset som förhörts som vittne i en tidigare mordutredning. Ingen person skadades i skottlossningen och ingen är gripen.

– Utredningsläget är svalt. Vi har ingenting att gå på, egentligen. Det kan röra sig om något annat, men det spåret är inte utrett än. Men i det specifika fallet är det svalt, säger förundersökningsledare Håkan Persson.



SKJUTNING 29:

SÖNDAG 2 JULI – Hyacintgatan

Tre personer skottskadas och först till sjukhus. Samtliga klarar sig. Polisen har inte gripit någon misstänkt ännu.

– Det pågår ett aktivt arbete i den som jag inte vill kommentera. Vi jobbar för att säkerställa att gripa någon, det är vårt mål. Nu är ingen gripen, säger förundersökningsledare Ronnie Holmberg.



SKJUTNING 30:

FREDAG 7 JULI – Dicksons väg, Rosengårds centrum

En man i 28-årsåldern skjuts mitt på dagen i Rosengårds centrum. Han konfronteras av två unga män, en av dem håller ett vapen och skjuter 28-åringen. Sedan flyr de till fots. Mannen förs till sjukhus i en privat bil, allvarligt skadad, men överlever.

En 18-åring grips den 24 juli i Rosengård och häktas senare. Han är på sannolika skäl misstänkt för mord.

– Han har inte velat prat särskilt mycket, men han förnekar brott. Som utredningsläget ser ut just nu handlar det om en gärningsman, även om fler personer fanns på platsen. Det finns en god prognos för vi ska kunna lösa det här, säger åklagare Lisa Åberg.



SKJUTNING 31:

TISDAG 11 JULI – Bergsgatan

Uppringare larmade polisen om att en skottlossning ägt rum. På plats gjorde polisen fynd som bekräftade att någon avlossat skott.

– Vi kan bekräfta att det varit en skottlossning efter att vi pratat med vittnen som sett vad som hänt, sa Jimmy Modin, informatör vid polisens ledningscentral.

En person frihetsberövades efter händelsen och är misstänkt i ärendet. Förundersökningen pågår.

SKJUTNING 32:FREDAG 14 JULI – Bennets väg

Någon öppnade eld mot ett hyreshus i Malmö under natten. Fönsterrutor på flera våningar träffades – men ingen skadade sig. Hur många skott som avlossats är okänt.

Ingen är frihetsberövad i ärendet.



SKJUTNING 33 och 34FREDAG 14 JULI – Holma torg och Hårds väg

En person fördes till sjukhus efter en skjutning på Holma torg. Förundersökningen är aktiv, men ingen är frihetsberövad eller delgiven misstanke om brott.

Ytterligare ett larm om en skottlossning kom in samma dag, men där bekräftades ingen skadad.

Vittne: "Hördes minst fyra skott – man skjuten på Holma torg"



SKJUTNING 35:

SÖNDAG 16 JULI – Persborgstorget

En man sköts vid ett rån på Perborgstorget. Mannen fick lindriga skador. Enligt uppgift flydde två personer från plats med en okänd summa pengar.

Ingen person är misstänkt för brottet.

– Den är under förundersökning. Vi håller på och ska höra folk, så ska vi se vad det ger. Ingen är misstänkt ännu, säger förundersökningsledare Barbro Bengtsson.



SKJUTNING 36:

TISDAG 18 JULI – Almvik, södra Malmö

En villa besköts när familjen inte var hemma. Skotthålen upptäcktes inte förrän familjen kom hem till sin bostad.

Ingen person ska ha varit inne i villan när skotten avlossades. Ännu finns ingen misstänkt eller gripen.

– Vi håller på med ärendet och hör folk. Vi jobbar med utredningen, säger förundersökningsledare Barbro Bengtsson.



SKJUTNING 37:

MÅNDAG 24 JULI: Söderkulla, södra Malmö

En man kommer in skottskadad till akuten i Malmö. Mannen vill inte samarbeta med polisen och vad som har hänt förblir oklart.

Det finns inga uppgifter om att någon är frihetsberövad misstänkt för brott.



SKJUTNING 38:

FREDAG 4 AUGUSTI – Bragegatan, Seved Malmö

Ali blev skjuten i sin butik på Seved. Två personer ska ha flytt från platsen, enligt inledande uppgifter. Två personer frihetsberövades för inlanding i det grova rånet. Utredningsmöjligheterna är goda.

– Jag var inne på lagret på ett av kontoren när jag hörde att någon skrek. Jag gick ut i butiken och såg fyra personer. De skrek: "Var är pengarna, var är pengarna?" och sedan sköt han mig, först i ena foten, sedan i den andra, berättade Ali.



SKJUTNING 39

SÖNDAG 13 AUGUSTI Ystadgatan, Malmö 05.52

Tre personer har skadats vid en skottlossning inne i en föreningslokal i Malmö, tidigt på söndagen. En oinbjuden gäst ska enligt DN ha startat skottlossningen genom att han skjutit i taket.

Det finns vittnen till händelsen, men ingen ska vara frihetsberövad.



SKJUTNING 40

FREDAG 18 AUGUSTI Lagmansgatan, Malmö, 23.30

Två personer skadas vid en skjutning i Hyllie. Båda fördes till sjukhus. I samband med händelsen krockade en bil med ett träd i närheten, men polisen vet inte om det har något samband med skottdramat. Senare under natten exploderade en bil, men inte heller där är eventuellt samband klart.
