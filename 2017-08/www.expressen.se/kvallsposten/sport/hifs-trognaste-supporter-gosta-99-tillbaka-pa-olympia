Blinde Gösta, 99 år, tillbaka på Olympia
Elisabeth Lindbäck

1928 såg Gösta Nordström, 99, sin första match med Helsingborgs IF.

Han är också hedersmedlem i supporterföreningen Kärnan, tillhör HIF-vännerna som är ett kompisgäng som besöker Olympia i stort sett varje dag och fram till hans syn la av för tre år sedan hade han årskort på “Västra”.

Senast han såg en match på Olympia var 2014, då han också blev ditbjuden på klubbens initiativ.

Men nu var det alltså dags för ett kärt återbesök.

– Redan när jag vaknade i dag kändes det något alldeles extra och speciellt. Tiden sedan jag fick veta att jag skulle komma till Nya Olympia och bevittna matchen som VIP-gäst har tiden varit lång, säger Gösta med ett stort leende.

Väl framme på Olympia blev det starka känslor med en gång. Atmosfären infann sig direkt.

– Fast jag ser dåligt, kan jag med en gång känna den underbara känslan av matchstämning som jag själv fått vara med om och upplevt i så många år. Den infann sig direkt. De är helt underbart att vara här igen, säger Gösta.

– Oh, vad det är härligt att åter vara på Olympia. Nu har jag varit med om alla olika läktare som funnits under HIF:s tid. HIF och Olympia har alltid varit i mitt hjärta och kommer alltid så att förbli, vad som än händer, fortsätter han.

Gösta Nordström fick träffa skadade Jesper Lange, tränaren Per Ola Ljung, ordföranden Krister Azelius, klubbdirektör Mats Ola Schulze och inte minst Alvaro Santos, som tillsammans med Harry Lundahl varit de största spelarna genom tiderna för honom.

Återbesöket kryddades med att HIF besegrade Gais med 1-0 - och Gösta är bestämd på att det inte var hans sista match på plats.

– Ja, detta gav blodad tand, men åldern tar ut sin rätt, trots allt. Men det här är inte min sista match, för jag hoppas kunna få se HIF spela i allsvenskan ännu en gång. Frågan är bara om det skall bli innan jag fyller 100, eller efter, säger han.

– Dagens upplevelse lever jag på länge.
