"Är svårt att greppa –
men bra att vi spelade"
Elisabeth Lindbäck

Strax innan klockan 16 på fredagen kom det första larmet om att flera personer hade knivskurits i central Åbo i Finland.

Senare meddelade finländska myndigheter att två personer dog i attacken.

Växjö Lakers, som är i Åbo på träningsturnering, befann sig dock på säkert avstånd när knivattacken inträffade.

Träningsmatchen mot det finska topplaget TPS Turku låg i farozonen för att bli inställd, men genomfördes med extra polisbevakning på plats.

– Vi fick en genomgång när vi kom till arenan. Sedan har de sagt att vi ska hålla oss inne nu men det skulle vi ha gjort i vilket fall, berättar Sam Hallam som är glad att matchen genomfördes.

– Det var bra att vi spelade matchen. Vi bor nära där det hände men det är förstås svårt att förstå vidden av det. Att greppa det och förhålla sig till det.

Växjö vann träningsmatchen med 1-0 efter mål av Tuomas Kiiskinen när matchklockan stod på 20.00 i första perioden.

– Vår första period var helt okej, klart mycket bättre nivå än vad vi kom upp till i första matchen mot Linköping.

– I andra perioden fick vi slita ont, de kom i långa anfall mot oss. Sedan kom vi upp igen i tredje. Överlag var matchen ett kliv framåt för oss.

För Tuomas Kiiskinen var det andra matchen i rad som matchhjälte. Mot Linköping gjorde han två mål och en assist.

Idag, lördag, är det dags för match igen för Växjö då Lukko står för motståndet.

– Vi ska ta bussen hem till hotellet nu och äta och sova. Sedan är det tidig match i morgon, konstaterar efter fredagskvällens match.
