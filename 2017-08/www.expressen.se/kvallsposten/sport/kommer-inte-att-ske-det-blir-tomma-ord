"Kommer inte att ske
– det blir tomma ord"
Elisabeth Lindbäck

I senaste upplagan av Mästarnas Mästare föll du på målsnöret till mästarduellen, dit Martin Lidberg och Richard Richardsson gick, – hur revanschsugen är du?

– Jo, men jag är revanschsugen. Samtidigt så har alla som är med tävlat på hög nivå och vet vad som krävs. Alla vill vinna. Det har blivit mer prestige i tävlingen och en stor grej att vara med och tävla och visa sig duktig.

Är det någon av de andra deltagarna i jubileumssäsongen som du själv sett upp till?

– Peter Forsberg spelade när jag spelade och han har jag alltid sett upp till som duktig spelare. Sen, bara att få tävla mot Ingemar Stenmark. Det är helt otroligt.

Både ”Foppa” och Stenmark målas ofta upp som exceptionella vinnarskallar – är det ett epitet som oftare tillskrivs män i sportens värld?

– Ja, det är möjligt att det är så. Det har jag inte tänkt på. Det är kanske lättare att porträttera en man som en vinnarskalle men i min värld tänker jag både tjejer och killar som vinnarskallar. Pernilla Wiberg och Magdalena Forsberg har gjort fantastiska resultat och är grymt stora vinnarskallar.

Men från det ena till det andra, du driver en hockeyskola i Halmstad på sommaren…

– Skolan är mitt hjärtebarn. Det är jättekul. Jag vet vad den ger för tjejerna.

– Jag vill skapa ett ställe som känns som "tjejernas mekka". Dit tjejer vill åka för att utvecklas, träffa kompisar och leva med hockeyn och där de känner att de inte är ensamma utan träffar likasinnade. Många är fortfarande ensamma även om det blir färre och färre i och med fler tjejlag.

Har du själv några större tränardrömmar?

– Nej, samtidigt har jag aldrig fått någon konkret förfrågan utan det har varit mer lösa förfrågningar. Men med två små barn är det svårt att flytta och i Ängelholm finns ingenting.

Varför tror du att så få damhockeyspelare fortsätter som tränare efter den egna spelarkarriären?

– Jag tror att det har med det ekonomiska att göra. Om man hade fått en tränartjänst där man faktiskt tjänar som på ett annat jobb då hade många nog hoppat på den. För om man har hållit på så länge så brinner man för sporten men till slut tar lågan slut.

– Män har många gånger kunnat leva på sin idrott och kan fortsätta göra det som tränare. Den möjligheten har ytterst få kvinnor och när man väl slutar har man lagt ner så mycket tid och kraft och gett så mycket av sig själv att man vill testa på något annat och framförallt få en inkomst.

Hur tror du det går för Damkronorna i kommande OS?

– Jag tror det blir väldigt tufft. De amerikanska tjejerna har blivit proffs och kan leva på det fullt ut. Det blir svårt för våra tjejer att hänga med samtidigt som de får jobba vid sidan om och inte har lika många lägerdagar.

– Sedan har vi svårt att komma ifatt USA och Kanada med deras collegesystem. De får gratis utbildning, sjukt bra träning och får lära sig hur man måste träna för att nå toppen. De vet exakt vad de behöver göra för att komma till landslaget och den konkurrensen har vi inte i Sverige.

Vad behöver vi framförallt utveckla för att kunna utmana Kanada och USA?

– Främst det speltaktiska, den snabba hockeyn. Att tänka snabbt och den tekniska biten. Det är svårare att träna på, man kan gå till gymmet och träna kondition och styrka, men spelsystem och tänka rätt, det är svårare. Det blir svårt att hinna ikapp där till OS.

Du har tidigare varit kritisk till Damkronornas förbundskapten Leif Boork..

– Jag säger bara vad jag tycker. Det har varit för många duktiga spelare hemma efter bråk som jag tycker han borde kunna lösa på den nivån. Vi har inte den bredden att vi kan utelämna de bästa. Sedan tycker jag inte han har åstadkommit de resultat som alla hoppats på. De har inte hänt så mycket under hans tid.

– Men jag vet också att förbundet står bakom honom och att det inte kommer ske någon förändring så det blir tomma ord.

Har du något önskenamn till att ta över?

– Nej det har jag faktiskt inte. Men någon som förespråkar en modernare hockey och lägger mer vikt vid det taktiska och tekniska.

Den eviga frågan – ska damhockeyn ta efter herrhockeyn och införa tacklingar?

– Nej, jag har alltid förespråkat hockeyn som den mer tekniska produkt den är idag. På herrsidan premieras mer det stora och starka och det blir ganska mycket fula tacklingar och annat. Jag tror inte det är rätt väg att gå för damhockeyn, utan jag tycker att man har en bra produkt som man ska marknadsföra bättre än vad man gör idag.

– Det kommer att spelas fantastisk hockey i OS. Den bästa någonsin.

Du bor i Ängelholm – hur är din relation till Rögle nu?

– Jag är supporter. Rögle kommer alltid vara mitt lag och jag tycker det är sjukt kul när det går bra för dem.

– Sedan har jag fått frågan om att vara med i styrelsen men jag känner att min tid inte räcker till just nu.

Hur tror du det går för Rögle i SHL den här säsongen då?

– Jag hoppas så mycket på dem men jag tror fortfarande att de får slåss om slutspelsplats bland de fyra sista. De är på rätt väg men en bit kvar till det stabila lag de vill bli i eliten.

– Ted Brithén är tillbaka och Juhamatti Aaltonen är fantastisk. Aaltonen är ju enormt rolig att titta på, han kan ensam sälja biljetter till matcherna.
