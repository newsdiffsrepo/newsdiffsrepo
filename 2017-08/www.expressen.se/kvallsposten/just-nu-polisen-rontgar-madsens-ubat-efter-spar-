Polisen sökte dolda
rum i Madsens ubåt
Lars-Olof Strömberg

Ubåten Nautilus sänktes medvetet den 11 augusti, av den danska uppfinnaren Peter Madsen. På ubåten fanns också den svenska journalisten Kim Wall, 30. För Kim Wall var resan med ubåten en del av arbetet med den artikel hon skulle skriva om Peter Madsen, för amerikanska tidsskriften Wired.

Peter Madsen räddades från den sjunkande ubåten, men Kim Wall återfanns aldrig vid liv. Madsen har erkänt att den svenska journalisten dog ombord på Nautilus, på grund av en olycka. Han ska sedan ha dumpat henne i havet.

En del av Kim Walls kropp återfanns vid den danska ön Amager, den 21 augusti. Övriga kroppsdelar misstänks ha avlägsnats med avsikt.



LÄS MER: Mysteriet med ubåten som skakade Sverige



Ubåten lyckades bärgas från botten i Öresund, till Nordhavnen i Köpenhamn. Polisen påbörjade då en teknisk undersökning av fartyget.

Madsen sitter för närvarande häktad – misstänkt för mordet på den svenska journalisten Kim Wall.

På tisdagen gick polisen ut med att man utökat undersökningarna av den havererade farkosten. De bekräftade även att man återupptagit sökandet efter fler kroppsdelar i vattnet.

Med en stor röntgenutrustning kontrollerades båten ytterligare under tisdagen. Polisen tog hjälp av danska tullen och en av deras mobila enheter, som i vanliga fall används för att röntga containrar vid misstänkt narkotikasmuggling.

– Det kan finnas dolda rum i ubåtar och det är dem vi är ute efter, sa Jens Møller, chef för Köpenhamnspolisens mordenhet till Ekstrabladet.

Men det visade sig inte finnas några dolda utrymmen, enligt danska TV2.

– De tomrum som vi hittade var de vi väntade oss finna – men det fanns ingenting att upptäcka, säger Jens Møller.

Vad polisen kan tänkas hitta i ubåtens tänkbara dolda utrymmen är svårt att fastställa.

– Det kan finnas flera anledningar till att man röntgar ubåten. Det är ett sätt att se vad som finns bakom stängda ytor utan att först behöva öppna dem och riskera att förstöra bevis, man letar efter allt som hjälper polisen framåt i utredningen, säger Catarina Lundbäck, kriminalkrönikör på Expressen.

Vad man funnit i den utvidgade undersökningen är ännu inte fastställt.

Polisen har tidigare bekräftat att man funnit DNA-spår efter Kim Wall ombord på ubåten – trots att den blev genomsköljd av 38 000 liter saltvatten under tiden den låg på havsbotten.

Den danska polisen har begärt assistans från den svenska polisen, i sökandet efter fler kroppsdelar som kan tillhöra Kim Wall. Med likhundar ska de hjälpa till med sökandet i Køgebukten.



LÄS MER: Leif GW Persson: Så mördades Kim Wall



För första gången hjälper svensk polis i sökandet på danskt vatten.

– De har begärt biträde med hundaktivitet i Danmark. Tidigare har vi bara sökt på svensk sida. Biträdet beviljades och vi har flera hundekipage på danskt vatten. Jag kan inte gå in i detalj på deras kunskap, men till havs är vi bättre på att söka med hund än vad danskarna är, säger Mattias Sigfridsson vid den svenska polisen.

Att alla kroppsdelar hittas är väsentligt för utredningen.

– Man måste hitta hela kroppen för att konstatera dödsorsak. Om man hittar exempelvis händer och armar kan det fastställas huruvida det finns avvärjningsskador på kroppsdelarna eller inte. Då kan polisen lättare avgöra om Kim Wall försökt att skydda sig vid ett eventuellt bråk, säger Catarina Lundbäck.

Peter Madsen har i de förhör som hittills hållits förnekat brott. Tingsrätten i Köpenhamn har häktat honom som misstänkt för grovt vållande till annans död under särskilt svåra omständigheter.

Samtidigt har polisen sagt att Madsen delgetts misstanke om mord och brott mot griftefriden, eftersom han utöver dödandet även misstänks ha styckat kroppen.



LÄS MER: Polisen: Vi vet vem den tredje personen är



Köpenhamns tingsrätt tar på nytt upp fallet vid en förhandling den 5 september. Polisen är tills vidare ytterst förtegen med att lämna nya detaljer i ärendet.
