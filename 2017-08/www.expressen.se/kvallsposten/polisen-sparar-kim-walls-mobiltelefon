Polisen spårar Kim
Walls mobiltelefon
Karin Selåker Hangasmaa

Den svenska journalisten Kim Wall, 30, har varit försvunnen sedan torsdagen den 11 augusti efter att ha följt med forskaren Peter Madsen i hans ubåt UC3 Nautilus.

Både Kim Wall och Peter Madsen hade med sig sina mobiltelefoner när ubåten lämnade hamnen i Köpenhamn. Vittnet Rasmus Ejlers berättar att han och hans son blev fotade av Kim Wall med en rosa eller ljust röd iPhone.

När Madsen räddades berättade han att telefonen låg på havets botten.

Nu väljer den danska polisen att pejla Kim Walls telefon för att på så sätt kartlägga hur ubåten kan ha färdats under kvällen och natten som hon försvann.

Jens Møller är mordutredare vid Köpenhamnspolisen och vill inte kommentera vad telefonsökningarna hittills har kunnat visa.

– Det ingår naturligtvis i efterforskningen, men det vill jag inte uttala mig om, säger Jens Møller till Ekstrabladet.



LÄS MER: Detta har hänt i ubåtsincidenten



Ubåten har befunnit sig i sundet mellan Danmark och Sverige och även den svenska polisen har kontrollerat signalerna från Kim Walls telefon.

– Vi vet var telefonen var vid den tidpunkten men vi vet inte var den är nu, säger Mattias Sigfridsson som är kontaktperson hos den svenska polisen. Samtidigt meddalar han att han inte kan uttala sig vidare i saken utan att resultatet av sökningen har meddelats dansk polis.

Är en telefon påslagen byter den hela tiden till den telemast som ligger närmast och på så sätt kan man se var telefonen befinner sig och i vilken vinkel, i förhållande till masten.

Men det är svårt att kartlägga ubåtens färd utifrån mobiltelefonernas positionering. Eftersom masterna är optimerade för att användas av dem som befinner sig på land är tätheten mellan masterna låg ute till havs.



LÄS MER: Peter Madsens mystiska svar sekunderna före ubåtshaveriet



En enda mast kan täcka upp ett område om 30 kilometer, menar it-säkerhetskonsulten Christian Panton.

– Masterna står inne på land och är inte optimerade till att serva skeppstrafiken. Man kan få en hint om ubåten varit i den nordliga eller sydliga delen av Öresund – om telefonen använt en mast – men man kan inte följa hans rutt, säger Panton.
