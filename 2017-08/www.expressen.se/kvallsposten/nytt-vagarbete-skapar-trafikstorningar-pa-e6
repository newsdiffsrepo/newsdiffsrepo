Nytt vägarbete skapar
trafikstörningar på E6
Karin Selåker Hangasmaa

I början av augusti stängdes E6 av för bygget av en vägbro vid trafikplats Lundåkra. Trafiken fick ledas om via andra vägar. Nu kommer nästa vägbygge som skapar problem i trafiken.

Trafikverket börjar under måndagen att bygga skyddsräcken om 500 meter på E6 i Tullstorp. De nya räckena ska bättre skydda vattentäkten i Tullstorp som ligger i nära anslutning till vägen.

Omkring 50 000 fordon passerar motorvägen varje dygn. Nu väntas det nya bygget orsaka en hel del trafikstörningar.

Under arbetet sänks hastigheten och körfältet närmast mittremsan kommer att stängas av mellan fredag 18.00 och måndag 06.00 under helgerna vecka 38 och 39.

Det innebär ett körfält i vardera körriktning, i stället för två som normalt.

Framkomligheten kommer vara begränsad på motorvägen under augusti till mitten av oktober. Trafikverket uppmanar bilister att samåka, åka kollektivt och att planera resan och i stället använda andra vägar i rusningstrafik så att trycket på vägen minskar under byggnationen.



Sydsvenskan var först med att rapportera om ombyggnationen.
