Tisdag 22 augusti 2017
Ubåtens "hjärna" förstörd
– går inte att få fram bevis
Maria Rydhagen

Sökandet efter den svenska frilansjournalisten Kim Wall, 30, fortsätter.

Under fredagen pågick fortfarande dykningar i Kögebukten, söder om Köpenhamn.

Kim Wall är försvunnen sedan hon följt med forskaren Peter Madsen på en ubåtsfärd i Öresund och Peter Madsen sitter nu häktad, misstänkt för grovt vållande till annans död.

Den bärgade ubåten har undersökts av polisen och ingen kropp har hittats. Den tekniska undersökningen tyder dock på att ubåten sänkts med avsikt, har polisen tidigare meddelat.

Dansk polis satte därefter experter på att rädda utrustningen från Madsens ubåt Nautilus.



LÄS MER: Polisens spår för att hitta Kim, 30 – ubåtens "hjärna"



Hoppet var att navigationsutrustning – ubåtens "hjärna" – skulle kunna visa fartygets positioner från natten då Kim Wall försvann.

Nu tvingas Köpenhamnspolisen konstatera att navigationsutrustningen är förstörd.

– Den exakta kursen som ubåten haft kommer inte gå att få fram, säger Steen Hansen till Sydsvenskan och fortsätter:

– Vi förväntar oss inga vidare resultat från den tekniska undersökningen.

Därför överväger nu polisen ett nytt drag i jakten på den försvunna journalisten.

Att söka med hundar på vattnet.

– Vi planerar att söka med hundar på båtar i samma områden som i dag. De kan ge indikationer på om det är en människa under vattnet, säger Malmöpolisen Mattias Sigfridsson till Ekstrabladet.

Han säger samtidigt att planen för sökandet justeras hela tiden.

Under fredagen har polisen också gått ut med upplysningar om mejlkonversationen som föregick Kim Walls möte med forskaren Peter Madsen.

Det handlade om en strikt professionell kontakt där Kim Wall skulle samla in material på ett personporträtt av Madsen.

– Vi har en e-postkorrespondens mellan dem där de är överens om att de ska segla med ubåt för att hon ska skriva ett porträtt av Peter Madsen. Det indikerar att de har haft en professionell kontakt, säger Jens Möller till danska TV2.



LÄS MER: Så bokade Kim Wall mötet med Peter Madsen
