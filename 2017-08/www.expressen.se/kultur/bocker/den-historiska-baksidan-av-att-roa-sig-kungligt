Den historiska baksidan av att roa sig kungligt
Nina Lekander

Henric Bagerius ”Olydnadens söner” är en fascinerande, akademiskt noggrann men trots det lättsamt skriven bok om hur sexuell ryktesspridning kunde få avgörande betydelse för politisk och ekonomisk makt i forna tider.

Det är många inblandade i 1300-talsstöket kring Edvard II av England, som anklagades för sodomi – och därtill hörande ränksmideri – med sina gunstlingar. Han ansågs inte fullgöra sina konungsliga plikter i den äkta sängen med en furstligt utsedd brud. Bagerius drar rätt få jämförelser med våra tiders vanvettigheter, men läsaren kan näppeligen låta bli.



LÄS MER – Nina Lekander: Att kunna Ebba Grön hör till allmänbildningen



Och sannerligen är det en laddad bild som pryder omslaget och mitten av boken: en gravyr från sent 1800-tal gjord efter en historiemålning av Marcus Stone. Jag citerar bildtexten, ytterst pregnant: ”Edvard II och Piers Gaveston promenerar tillsammans. Därbakom syns drottningen och några av rikets rådherrar sammanbitet betrakta kungen och hans gunstling med mörka blickar.” Galaklädda unga män med blickar bara för varandra, till synes omedvetna om omgivningens tvekan, förakt och avsky. Egentligen en bild av frihet och triumf inramad av ogrundade fördomar och barnsligt förakt.



Över till Sverige och vår längst regerande kung Magnus Eriksson (1316–1374), han med landslagen – han smutskastades liksom Edvard II som en vällusting vilken oanständigt och förstås omanligt roade sig med diverse gossar. Det skulle råda ”harmoni i den politiska kroppen”; queert könsknas var minst sagt oönskat. I Bagerius DN-artikel ”Anklagelser om sodomi är knappast ett nytt politiskt vapen” (31/7) drar han paralleller till nutida ryktesspridning om Frankrikes Macron och USA:s Hillary Clinton med sin påstådda pedofilring på pizzeria. Osökt tänker man förstås också på Ebbe Carlsson och den tidens rykten om ”homosexuell sammansvärjning”.



Här finns för övrigt en rad exempel på forna tiders barnäktenskap och oskuldskontroller, förfärligheter som även de klingar obehagligt välbekanta även i dag. Skildringarna av den kastilianske kungen Henrik IV:s ”onämnbara synder” och den iberiska halvöns kollisioner med och/eller samlevnad mellan katolicism, islam och judendom är en sannskyldig thriller.

Bagerius skriver väl, men lite yr i mössan blir man av detta historiska smatterband. Det blir lite som i ryska 1800-talsromaner med ett oändligt antal personer, släktträd och smeknamn att försöka hålla ordning på. Hursomhelst befäster ”Olydnadens söner” min förvisso barnsliga tanke om att monarkierna var roligare förr, då de tvangs hålla sig till reglerna: att ingå äktenskap endast med andra blåblodiga. Ingen jämlikhet inom en så i grunden ojämlik och kostsam konstruktion som monarkin borde vara tillåtet.





LÄS MER – Nina Lekander: Elis Burrau leder tanken till Stig Dagerman



Nina Lekander är författare och skribent på Expressens kultursida.
