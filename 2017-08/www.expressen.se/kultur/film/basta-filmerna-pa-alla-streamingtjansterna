Bästa filmerna - på alla streamingtjänsterna
Jonas Holmberg

1. "Kedi" (Ceyda Torun, bio)

Har du sett internets alla kattvideor och känner att du vill ha mer? I "Kedi" porträtteras de små fyrbenta pälsdjuren som bor på Istanbuls gator. Överallt finns de, katterna. På taken och gatorna, i vackra trädgårdar och bland tiggarnas filtar. Det är såklart en supersöt film, men Ceyda Toruns film innehåller inte bara gulloptimerat fluffigt gos, utan undersöker också katternas sociala, andliga och praktiska roll i en av världens vackraste städer.



2. "The blind Christ" (Christopher Murray, Netflix)

Det ryms mycket tro och mycket tvivel i den chilenske regissören Christopher Murrays Pasolini-inspirerade film om den unge mekanikern Michael som tror sig vara utvald av Gud. Michael korsar den chilenska öknen för att bota sin sjuke barndomsvän genom ett mirakel, och på vägen passerar han genom små dammiga byar och möter utsatta människor som försöker klara sig så gott de kan. Den alternativkristna filmens stora fråga är om det behövs ett mirakel för att bevisa att Gud finns.



3. "Ghostbrothers" (Richard Dinter, bio)

Två bröder som inte träffats på fjorton år gör en roadtrip genom Centraleuropa. Den ena brodern är dokumentärfilmare, den andre är laboratoriechef på Münchens tekniska universitet. Och schaman. Vägledda av magiska drömmar letar de efter sin farfars barndomshem i en märklig dokumentär om Europas trasiga historia, smärtsamma familjetragedier och kärvt humoristisk syskonkärlek.



4. "Duke of Burgundy" (Peter Strickland, Gazenet)

Den ganska nystartade streamingtjänsten Gazenet, som specialiserar sig på HBTQ-film, har plockat upp Peter Stricklands vackra och fascinerande film om två sadomasochistiskt engagerade älskarinnor som leker städerska och grevinna i ett fantasiskt hus. Nu när den såriga ”50 shades of Gray” äntligen har försvunnit från topplistorna är förhoppningsvis den BDSM-intresserade publiken redo för en mer suggestiv film, full av begär och uppstoppade fjärilar.



5. "The human surge" (Eduardo Williams, Mubi)

Eduardo Williams svindlande debutfilm liknar ingenting du sett, eller kanske någonsin kommer att se. Berättad i osammanhängande klipp från Buenos Aires, Mozambique och Filippinerna växlar Williams mellan webbkamera och 16 mm-film när han skildrar en global ungdomskultur präglad av oförutsägbarhet och rastlöshet. Mellan ungdomarnas webbkamera-sex i Maputo och Gaspar Noé-influerade scener på söderhavsön Bohol uppstår ett mystiskt mästerverk som osar av magisk realism.



6. "Dunkirk" (Christopher Nolan, bio)

Efter några häftiga Batman-rullar har  uppnått en ganska unik position i Hollywood - han en av få regissörer idag som får göra storfilmer på originalmanus utan superhjältar. Och på engelska kanalen i Dunkirk finns knappt några hjältar alls. Karaktärerna är mest kanonmat med ångest. De säger nästan ingenting, utan försöker bara överleva. Allt berättat i med eleganta tidsböjningar som känns igen från "Memento" och "Inception", men utan känslan av konstruerad tankelek. På tv:n hemma riskerar Dunkirk att kännas som en småtrist krigsfilm, så se den på den största duk du kan hitta.



7. "Nuts!" (Penny Lane, Itunes)

Amerikanska indiegeniet Penny Lane har tidigare gjort komisk dokumentärfilmskonst av Richard Nixons privata hemmavideoband - med "Nuts!" söker hon upp en annan kuriositet ur den amerikanska historien. Hennes animerade dokumentär skildrar läkaren, radiopionjären och bluffmakaren John R. Brinkley som i början av 1900-talet botade manlig impotens genom xenotransplantation av get-testiklar och marknadsförde sig via sitt eget radioimperium. Med briljant berättande som blandar utdrag ur Brinkleys skrävlande och förljugna självbiografi med färska intervjuer mejslas ett fascinerande porträtt fram av en man som trodde att han skulle bli rik på gettestiklar – men som blev ihågkommen som uppfinnaren av reklamradion som banade väg för rockmusiken.



8. "I called him Morgan" (Kasper Collin, Triart)

Efter John Coltrane och Miles Davis hör Lee Morgan till en av jazzhistoriens största virtuoser, men vid sidan om mer namnkunniga legendarer har hans namn försvunnit ur historieskrivningen. Kasper Collins dokumentär är en filmisk upprättelse för en av 1900-talets stora jazzikoner, men också ett smärtsamt porträtt av en passionerad kärlekshistoria som slutade i ett tragiskt mord, alltsammans tonsäkert berättat till Morgans egen musik.
