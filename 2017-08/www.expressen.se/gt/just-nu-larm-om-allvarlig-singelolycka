Medelålders man
död i singelolycka
Love Hansen Siilin

Larmet om singelolyckan på gamla riksväg 40 kom in till SOS Alarm vid 16.15 på torsdagseftermiddagen.

Ett stort räddningspådrag skickades då till olycksplatsen.

– Två brandbilar, en befälsbil och två ambulanser har skickats dit. En ambulanshelikopter ska även vara framme snart, sade då larm- och ledningsoperatören på SOS Alarm.

En person ska ha fått allvarliga skador uppger räddningstjänsten. Personen ska ha befunnit sig utanför bilen när räddningstjänst kom till platsen.

– Enligt uppgifter, som jag inte kan bekräfta, håller man på att ge föraren av bilen hjärt- lungräddning på plats, säger Ulla Brehm, presstalesman vid polisen i region Väst.

Föraren fördes till sjukhus och bärgare tog hand om bilen. Vägen spärrades av i båda riktningarna under räddnings- och bärgningsarbetet. Trafiken släpptes sedan på igen vid 17.22, meddelade polisen via sin hemsida.

Vid 19-tiden på torsdagskvällen meddelade polisen att föraren, en man i 40-årsåldern, avlidit av sina skador och att hans anhöriga var underrättade.

– Vi gör en trafikutredning, det gör vi alltid efter trafikolyckor. Där finns det mycket mer information men vi har inte mer information nu, säger Ulla Brehm, presstalesman vid polisen i region Väst.



VET DU MER? Har du nyhetstips, bilder eller film om händelsen? Hör av dig med sms eller mms till 71717 eller 71717@expressen.se
