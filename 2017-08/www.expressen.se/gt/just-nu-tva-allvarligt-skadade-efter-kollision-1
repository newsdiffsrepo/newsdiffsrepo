Tisdag 22 augusti 2017
Två personer allvarligt
skadade efter kollision
Sanna Wikström

Polisen bekräftar att tre personer förts till sjukhus.

– Men jag har ingen uppgift på hur pass illa skadade de är, säger Jens auf der Heide, vakthavande befäl vid polisen i Region Bergslagen.

Larmet om kollisionen kom in till polisen vid 13-tiden på söndagseftermiddagen. Olyckan ägde rum på väg 644 i närheten av Karlstad.

– Båda bilarna ska enligt uppgift ha färdats i riktning mot Karlstad när den bakomvarande bilen påbörjat en omkörning utan att observera att den framförvarande bilen gjorde en vänstersväng i korsningen, säger Morgan Palmquist, räddningsledare, till NWT.

En ambulanshelikopter skickades till platsen, enligt tidningen.

– Tre personer är avförda i ambulans till sjukhuset i Karlstad. Dessutom var det flera hundar inne i olycksfordonen och en av dem ska ha fått skador. Den är förd till ett djursjukhus, berättar Jens auf der Heide.

Polis har varit på plats på sjukhuset och förhört en kvinna i 35-årsåldern.

– Hon är misstänkt för drograttfylleri och har tagit prover på henne, uppger auf der Heide.

Räddningstjänsten uppger för NWT att en narkossköterska passerade olycksplatsen och gjorde en hjälteinsats när de svårt skadade personerna togs om hand.

Två av de inblandade i olyckan, en man och en kvinna, ska vara mycket allvarligt skadade. Räddningstjänsten gjorde en "snabb urtagning" vilket sker när man bedömer att skadorna är livshotande, uppger Morgan Palmqvist för tidningen.

På sjukhuset i Karlstad har man klockan 15.40 inga uppgifter att lämna ut om tillståndet för de skadade.
