Litervis med hundbajs tömdes
på samma plats – i över 15 år
Maya Dahlén Persson

Det var för ett par månader sedan som det kom in klagomål till Jönköpings kommuns hälso- och miljöskyddskontor. Anmälarna var grannar till en kennel som under uppåt 17 år dumpat sina hundars avföring i en och samma slänt, skriver Jönköpings-Posten.

Grannarna oroade sig för att dricksvattnet i trakten, som hämtas ur en brunn, skulle förorenas och stördes dessutom av stanken från exkrementerna från hundarna (som är mellan 30 och 35 till antalet).

Vid en inspektion berättade kennelägaren att hundarnas avföring, tillsammans med en del trädgårdsavfall och spån, dumpats i slänten i mellan 15 och 17 år. Det handlar om en mängd av drygt en skottkärra i veckan.



LÄS OCKSÅ: Sannas skitjobb – hittade 172 bajspåsar



– Det hävs i en stor kompost med gräs och löv, det är ju brukligt att slänga detta i en komposthög. Det är helt naturligt för mig som bor på landet, säger kennelägaren till Jönköpings-Posten.

Nu har miljö- och hälsoskyddsnämnden beslutat att hundbajset måste dumpas på en annan plats. Detta så att det inte rinner ner i marken eller avger lukt som stör närboende.

Kennelägaren meddelar JP att dumpningen nu kommer att ske på de egna ägorna.

– Det är ju naturlig gödsel så jag kommer att sprida det på åkern i stället.



LÄS MER: Parkarbetarnas upprop efter hundbajexplosionerna
