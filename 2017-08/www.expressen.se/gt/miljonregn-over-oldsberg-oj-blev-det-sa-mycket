Miljonregn över Oldsberg:
"Oj, blev det så mycket?"
Björn Lindsten

"Bingolotto", som har säsongspremiär nästa söndag, har blivit en ekonomisk succé för Ingvar Oldsbergs bolag "Kommentar AB".

Sedan han tog över programledarskapet 2014 har bolaget ökat omsättningen från 369 000 kronor 2013 till 9,6 miljoner 2016 – vilket motsvarar en ökning med hisnande 2 600 procent. Och vinsterna sedan 2014 uppgår till sammanlagt 18,6 miljoner kronor.

De tre åren närmast före "Bingolotto" omsatte bolaget mellan 300 000 och 800 000 kronor per år.

Bolaget ska enligt årsredovisningen även syssla med PR och konferencieruppdrag. Räknar man bort dessa uppdrag, i enlighet med åren före "Bingolotto", innebär det att Oldsbergs bolag får nio miljoner från Folkspel som äger Bingolotto. Med 45 program per år blir det en löneintäkt på runt 200 000 kronor per program.

Nyligen stod det klart att Oldsberg kommer att leda programmet under ytterligare två år.

2016 blev bolagets bästa år någonsin. Vinsten efter finansnetto uppgick till 8,7 miljoner kronor och Oldsberg unnande sig förutom lön också en aktieutdelning på 1 500 000 kronor.

Bolagets tillgångar har också ökat stort under hans programledarperiod. 2013 hade bolaget ett eget kapital på tre miljoner kronor, i dag har det egna kapitalet ökat till drygt 18 miljoner kronor.

– Oj, ja det är fantastiska siffror, jag har faktiskt inte sett dem på pränt. Men jag är tacksam över att ha ett fantastiskt roligt jobb som dessutom är välbetalt.

Har du andra stora inkomster vid sidan av programledarskapet?

– Nja, en del andra jobb gör jag ju. En del pengar är inkomster från "Sverigequizen" (program i TV4 som Oldsberg gjorde med Björn Hellberg). Sen blir det en del invigningar och speakerjobb, men inte alls i den omfattningen som tidigare.

– Men visst är det så att en stor majoritet av mina inkomster kommer från jobbet med "Bingolotto".

Vad gör du med alla pengar?

–  Ha, ha, jag får väl hitta på lite nya projekt. Kanske köpa någon mer kran, kanske kan jag gå in med pengar för att på något sätt rädda Heden. Vi får se.

En del pengar läggs på resor och besök på krogar i högsta klass med Maria Sandeblad.

Nyligen var paret i San Sebastian i Spanien, ett paradis för gourmetälskare.

– Det är en fantastisk stad och det kan bli där som vi gifter oss, berättar Ingvar Oldsberg.

Innan dess ska han kurera en envis förkylning, köra i gång höstens "Binglotto" och genomföra en knäoperation som är planerad till slutet av september.

Säsongspremiären av "Bingolotto" sänds i TV4 klockan 18 nästa söndag den 27 augusti.
