Här knivhugger mannen sin
exfru – på flyktingboendet
Erik Göthlin

Det var på midsommarafton i år som polisen larmades till flyktingförläggningen Restad Gård i Vänersborgs kommun efter att en man gått till knivattack mot en kvinna.

Mannen i 45-årsåldern åtalades vid Vänersborgs tingsrätt i juli för mordförsök.

Kvinnan som blev attackerad är mannens exfru och flera personer blev vittnen till händelsen och försökte avbryta det hela. Ett vittne lyckades fånga hela händelsen på film.



LÄS MER: Kvinna knivskuren på flyktingboende



På den suddiga filmen ses hur mannen går till attack mot kvinnan, enligt åklagaren Daniel Edsbagge med en kniv.

– Han hugger upprepade gånger med en kniv. Jag menar att det är en ren tillfällighet att hon inte avlider.

– Den avgörande bevisningen är den här filmen. Man ser inte hur de träffas från början men man ser hur han attackerar, har Edsbagge tidigare sagt till GT.

Nu har mannen fått sin dom. Straffet blir tio års fängelse för mordförsök. Tingsrätten går därmed på åklagarens linje.

Rätten skriver i domen:

"Filmen speglar väl vittnesmålen i övrigt. Läkarutlåtandet samt utredningen i övrigt styrker åklagarens påståenden om de skador (offret) vållats och visar att skadorna på hennes händer är typiska avvärjningsskador samt också att (gärningsmannen) inte företett några avvärjningsskador för sin del."

Rätten fastslår att gärningsmannen hade ett hämnd- och svartsjukemotiv. Han stämde träff med sin exfru för att ta en promenad längs stranden. Han föreslog att de skulle gå ut bakvägen från byggnaden, där det inte brukar finnas något folk, och hade tagit med sig en kniv. Han sprang ikapp henne och högg henne bakifrån i ett angrepp som rätten beskriver som "hänsynslöst, ursinnigt och utdraget". Exfrun har själv berättat hur mannen sagt att han skulle döda henne i samband med att hon skilde sig från honom.



LÄS MER: Gick till knivattack mot exfru på flyktingboendet



Rätten menar vidare att brottet kännetackas av ett "uttalat förakt och en neslighet som höjer straffvärdet" och att gärningsmannen har haft ett direkt uppsåt att döda.

Den nu dömde mannen har hela tiden förnekat brott. Han har själv uppgett att han höll i en pinne och inte i en kniv och att han aldrig skulle vilja skada sin exfru. Något som tingsrätten inte tar hänsyn till.

Enigt rätten finns det inget hinder mot att mannen utvisas till sitt hemland. Efter avtjänat straff ska han därför utvisas på livstid.

GT har sökt dömde mannens försvarsadvokat Jonas Westbring utan resultat.
