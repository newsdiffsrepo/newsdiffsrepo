Man sköts på öppen
gata – två anhållna
Sanna Wikström

Det var vid 20-tiden på söndagskvällen som polisen larmades till en skottlossning i centrala Herrljunga – runt hörnet till det lilla samhällets kommunhus.

Ortsbon Frida, som bara skulle gå till Ica för att köpa diskmedel, gick rakt in i en brottsplats. Hon var först på platsen efter skjutningen.

– Jag skulle gå och köpa diskmedel på Ica då jag såg en kille som låg här, säger hon och pekar på en parkeringsplats i lägenhetsområdet.

Hon fortsätter:

– Jag trodde först att han var full, men sedan hörde jag att han skrek "ring polisen". Det känns annorlunda, det är inte varje dag som man är först på plats vid en brottsplats.

Frida larmade polisen och fler människor anslöt snart till platsen och kunde hjälpa mannen, som enligt ett annat tidigt vittne, blödde kraftigt.

Kort senare voltade en bil av vägen, rakt ut i ett skogsparti, i utkanten av Herrljunga. Föraren och passageraren som befann sig i fordonet flydde från platsen – och kort därpå anlände poliser beväpnade med automatvapen.

Enligt uppgifter till GT så arbetar polisen efter att skjutningen i centrum och bilolyckan 30 minuter senare ihop – att männen i bilen flydde efter skjutningen inne i centrala delarna av Herrljunga.

Ett vittne till skjutningen ger för GT en beskrivning på flyktbilen som överensstämmer med den bil som senare hittades vid sidan av vägen.

Det är dock uppgifter som inte bekräftades av polisen officiellt under söndagskvällen.

– En man är bekräftat skjuten i Herrljunga, skadeläget är oklart, säger Joakim Hansson, vakthavande befäl vid polisen i Region Väst.

Cirka 30 minuter senare blev två personer tagna till förhör efter att hundförare, polis med automatvapen och polishelikopter sökt efter männen. De påträffades inte långt från olycksplatsen intill Herrljunga ciders fabrik i Herrljunga.

På måndagsmorgonen meddelar polisen att männen som är i 30-40-årsåldern är anhållna, misstänkta för mordförsök.

Polisen bekräftar också att det handlar om de män som kraschade med bilen på väg 181 vid Tuppastenen och avvek från platsen.

– Vi kommer att hålla ytterligare förhör med vittnen och göra ytterligare teknisk undersökning, både av föremål och platser, säger Magnus Dahl, spaningsledare vid polisens utredningssektion i Älvsborg.

Den skottskadade mannen som är i 25-årsåldern hämtades med ambulanshelikopter och flögs till Sahlgrenska universitetssjukhuset i Göteborg. En polispatrull avsattes till att bevaka sjukhuset under kvällen och natten.

Polisen vill inte gå in närmare på offrets skadeläge, men ett vittne på platsen berättar att mannen förlorat mycket blod.

Mannen ska inte ha fått livshotande skador berättar polisen på måndagsmorgonen.

– Han har opererats under natten, säger Thomas Fuxborg, polisens presstalesman.

Så sent som för en dryg månad sedan skedde en annan skottlossning i Herrljunga. Då blev en man skjuten vid en parkeringsplats och fördes till sjukhus med vad som betecknades som allvarliga skador. Polisen vill ännu inte gå in på om de två skjutningarna kan ha kopplingar till varandra.

Räddningstjänsten larmades inledningsvis till olyckan i utkanten av Herrljunga, men behövde inte ingripa då de som befunnit sig i fordonet inte var kvar.

– Vi har varit framme på platsen, men det fanns inga skadade kvar i fordonet så vi stod i beredskap en bit ifrån, säger Christian Hallberg, räddningschef vid räddningstjänsten i Herrljunga.

Ett vittne vid olyckan berättar för GT att han följde efter männen från bilen i sitt fordon, att han fångade männen på film, en film han senare överlämnade till polisen.

– De blödde i ansiktet, säger vittnet.

Vid 22.30-tider bärgades den bil som voltat av vägen i utkanten av Herrljunga. Bärgningsarbetet övervakades av polis beväpnade med automatvapen.

Under måndagsmorgonen meddelar polisen att de bedömer utredningsläget som mycket gott och att både de anhållna och offret är kända av polisen sedan tidigare.
