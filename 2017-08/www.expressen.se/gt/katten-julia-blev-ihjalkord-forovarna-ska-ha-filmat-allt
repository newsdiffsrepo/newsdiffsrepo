Katten Julia blev ihjälkörd
– förövarna ska ha filmat allt
Erik Göthlin

Det var i tisdags som händelsen inträffade i Säffle i Värmland. Katten Julia var som vanligt ute på sin kvällspromenad när den makabra händelsen inträffade.

Enligt ett flertal vittnen, tio till 15 personer, ska en bil ha kommit i hög fart och helt sonika kört över katten – med flit. Julia ska ha slungats högt upp i luften och landat på gatan. Hon dog av skadorna.

Enligt flera vittnen ska det ha hörts skratt och skrål från bilen efter att Julia blev påkörd. En passagerare ska dessutom ha filmat skeendet.

Nya Wermlands-Tidningen har talat med Julias matte.

– Jag är helt knäckt och kan inte sova efter det som hänt. Det var så brutalt och omänskligt, säger hon till tidningen.



LÄS MER: Djurplågare sätter skräck i kattägare



Julia skulle snart ha fyllt 15 år. Hon hade en "vacker och stark personlighet" enligt hennes matte.

Nu vill hennes matte att förövarna träder fram och erkänner vad de har gjort.

– Jag kan inte förstå att någon kan vara så ond att man gör detta. Om någon tycker att det var tufft tycker jag att de ska vara så tuffa att de träder fram och står för vad de gjort, säger hon till Nya Wermlands-Tidningen.



LÄS MER: Katten Sverker plågades – fick avlivas



Händelsen är polisanmäld, uppger NWT. Bland annat ska två vakter ha blivit vittnen till händelsen. Ingen ska dock ha lyckats se bilens registreringsnummer.
