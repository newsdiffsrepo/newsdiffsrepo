Världens äldsta flykting
ska utvisas från Sverige
Sanna Wikström

I oktober 2015 fick Bibikhal Uzbeki från Kunduz, Afghanistan, uppmärksamhet världen över när internationella medier träffade henne i ett flyktingläger i Kroatien. Som en av tiotusentals flyktingar hade Uzbeki tagit sig till Europa i flykten från krig och terror, men det som gjorde henne speciell var hennes höga ålder. Med sina då 105 år så var hon den äldsta personen på flykt som någonsin registrerats i Kroatien.



LÄS MER: 105-åriga flyktingen på väg till Sverige



Hennes 67-årige son, Mohammadhulla Uzbeki, ska ha burit henne på sin rygg under den största delen av den tusentals kilometer långa resan från Kunduz i Afghanistan till östra Kroatien. I Iran ramlade Bibihal och slog sitt huvud i marken – men trots att hon blödde lyckades hon återhämta sig och fortsätta resan.

Hela familjen, på 15 personer, hade då siktet inställt på Sverige.

– Mina barnbarn bor i Sverige och vi vill ansluta oss till dem. Vi har redan rest i 20 dagar och hela min kropp värker, sa Bibihal Uzbek till kroatisk media då.

Och familjen nådde till slut Sverige. Inledningsvis så bodde Bibikhal Uzbeki på Lundsbrunns flyktingboende i Skaraborg där hon sökte asyl, men enligt Blankspot så finns kvinnan nu i Hova utanför Gullspång.

Men där verkar hon inte få stanna.

Enligt Blankspot så fick hon avslag på sin asylansökan och hotas nu av utvisning. Enligt Migrationsverkets beslut ska den 106 år gamla kvinnan resa tillbaka Afghanistan, eller till något annat land som är villigt att ta emot henne.

Bibikahls juridiska ombud ska ha överklagat Migrationsverkets beslut, men ärendet har ännu inte tagits upp i förvaltningsdomstolen.
