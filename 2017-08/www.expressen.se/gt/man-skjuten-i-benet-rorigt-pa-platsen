Skottlossning i lägenhet
– en man skjuten i benet
Maya Dahlén Persson

Strax efter midnatt gick polisens insatsstyrka in i en lägenhet i Brastad. Detta efter att en skjutning inträffat några timmar tidigare. Att skottlossning skett hade polisen inte kännedom om förrän de kom till platsen. Omständigheterna var initialt väldigt oklara.

– Det var ganska rörigt på platsen. Vi fick först in det som ett bråk och sedan får vi veta att det har varit skottlossning, säger Joakim Hansson, vakthavande befäl vid polisregion Väst.

En person hade skjutits i benet och ytterligare en person hade utsatts för kulregnet, men klarat sig betydligt bättre. Den av de två som skadats i benet fick senare vård på sjukhus. Båda de skadade lämnade platsen tillsammans i en bil innan den skadade fick vidare eskort till sjukhus med ambulans.

– Det var en person som antingen i en lägenhet eller i en trappuppgång sköt en målsägande med en kula. Sedan sköt han mot ytterligare en person, men där snuddade bara kulan vid magen, säger Joakim Hansson, vakthavande befäl vid polisregion Väst.

När polisen insatsstyrka gick in i lägenheten, där flera vittnen alltså hört minst två skott avlossats, hittades två personer på platsen. En av dem, en man, misstänks vara den som ligger bakom skjutningen.

Tomhylsor och blodspår har hittats i huset. I bostaden fann polisen minst ett vapen, som verkar vara det som användes vid skjutningen.

Mannen som hämtades av polis från lägenheten anhölls under natten av åklagare och misstänks för försök till mord alternativt försök till dråp.

Bakgrunden till skjutningen är oklar.
