Tisdag 22 augusti 2017
Hitlers dubbelagent
fick 21 sjömän dödade
Erik Göthlin

Det är våren 1942. Andra världskriget är inne på sitt tredje år, Norge är ockuperat av nazisterna sedan drygt två år tillbaka.

I Göteborgs hamn ligger de så kallade kvarstadsbåtarna, ett 30-tal norska handelsskepp fyllda med viktigt krigsmaterial. Både den tyska ockupationsmakten och den norska exilregeringen i London gör anspråk på båtarna. Men frågan om besittningsrätten ligger hos svensk domstol som efter olika turer fram och tillbaka tillbaka tillskriver den norska regeringen ett antal båtar. Båtar som den norska regeringen av naturliga skäl vill få över till Storbritannien.



LÄS MER: Grethe var Hitlers spion – levde med sin hemlighet i Västsverige



Den 31 mars är det dags för avfärd mot Storbritannien, den så kallade utbrytningen. Det är på kvällen som man kastar loss från bryggorna. Till en början går färden bra, men ute på havet, på internationellt vatten, väntar den tyska marinen. Sex av skeppen blir sänkta av tyskarna och det egna manskapet. 19 norrmän och två britter dör.

Den som tipsade tyskarna om utbrytningen var norrmannen Otto Robsahm. En dubbelagent som arbetade både för den brittiska underrättelsetjänsten Secret Intelligence Service (SIS) och Abwehr, den tyska underrättelsetjänsten.



LÄS MER: Här begravdes Hitlers soldater i Göteborg



Otto Robsahm föddes den 27 september 1890. Han var ett av barnen i en större barnaskara. Hans far var företagare inom näringslivet. Det var en väg som också Otto slog in på.

1916 gifte han sig för första gången och fick ett barn. På 1930-talet arbetade han på en bilfirma som sålde exklusiva bilar. Han träffade under den perioden sin andra fru och fick barn igen. Han var något av en bohem och playboy. En ”levnadsmänniska”.

– Han kom från Oslos förnämaste näringslivsmiljö. Han var en levnadsmänniska, en person som gillade att synas ute på stan, berättar Tore Pryser, författare till boken ”Svik og gråsoner” om norska spioner under ockupationsåren.

Pryser är professor i historia vid universitetet i Lillehammer. Han har vigt en stor del av sin forskargärning till att utforska Norges roll under andra världskriget, och specifikt de människor som blev agenter åt den tyska ockupationsmakten. Otto Robsahm var alltså en av dem.

– Det finns inget som tyder på att han var övertygad nazist eller ens visade sympatier för nazismen. Han var inte heller medlem i Nasjonal Samling (Quislings nazistparti, reds. anm).

När Tyskland ockuperade Norge i april 1940 var Otto Robsahm arbetslös. Han var den som skulle försörja sin familj, men hade inga pengar till att göra det. En bekant till Robsahm hade kontakter med tyskarna. Det var då han tog de första stegen till att bli dubbelagent, först för tyskarna, sedan för britterna.



LÄS MER: Spioncentralen i Göteborg skulle stoppa Hitler



Motivet var pengar, menar Tore Pryser.

– Han blev rekryterad av den tyska militära underrättelsetjänsten Abwehr. Med det som utgångspunkt hade han stora möjligheter till att tjäna mycket pengar. Samtidigt infiltrerade han brittiska Secret Intelligence Service. Det tjänade han också stora pengar på, säger Pryser.

Som dubbelagent var han Abwehrs allra viktigaste norska spion. Han kallades GV – gegen vertrauenmann. Hans nummer var 108 och ”Klein Otto” var täcknamnet.

– Abwehr såg på honom som den viktigaste agenten de hade i Norge. Hans chefer skröt till sina chefer i Berlin. Han spionerade ju inte bara i Sverige utan också i Norge där han gjorde stor skada.



LÄS MER: Birger sköt ner Hitlers flygplan



Det finns inga uppgifter om att Robsahm blev utpressad eller på andra sätt tvingad till att jobba som spion för tyskarna.

– Han var aldrig hotad. Han var en som tog jobbet för pengarnas skull.

Han gjorde många uppdrag i Sverige efter att ha blivit värvad. Han blev snart värvad av brittiska SIS. Konsuln David Somerville var chef för SIS i Göteborg och bodde i staden. Sommerville och commander John Martin, också i SIS, var Robsahms viktigaste kontakter.

Det är också de två som är med i planläggningen om att få över kvarstadsbåtarna till England.

– Det handlade om många skepp. Tio båtar blev frigjorda. Det tog sin tid, men britterna fick rätt till skeppen. Skeppen var fulla med viktigt krigsmaterial, som kullager.

En tredje person, som råkade vara Robsahms svåger och verksam vid ett norskt rederi, kände också till den kommande utbrytningen. Informationen förmedlade Otto Robsahm till Abwehr. När utbrytningen, som gick under namnet ”Perfomance”, började var tyskarna väl förberedda.

– Sex av skeppen blev sänkta av tyskar eller eget manskap. Bara ett par av båtarna kom fram till England. Det kostade många människoliv. 19 norrmän och två britter omkom i havet. 233 personer av manskapet blev tillfångatagna. 43 dog senare i tysk fångenskap. Det var en katastrof sett med de allierades ögon, säger Tore Pryser.



LÄS MER: Spionen Ernst från Göteborg avrättades i Towern



Säpo lät skugga Robsahm under den här tiden, men gjorde inget för att stoppa honom. Det säger Tore Pryser som själv gått igenom Säpo-akten.

– Svenska underrättelsetjänsten kände gott till Robsahms verksamhet. De följde honom och var på det klara med att han var tysk spion men gjorde inget för att gripa honom.

Men varför tillät Säpo det?

– Han gjorde ju ingen skada i förhållande till Sverige. Vid den här tidpunkten, första hälften av kriget, var den svenska neutraliteten känd för att favorisera Tyskland. Det borde vara välkänt i Sverige i dag.

1945 tog andra världskriget slut. De allierade gick som bekant segrande ur striden.

I Norge ställdes landsförrädarna, det vill säga de som hjälpt den nazistiska ockupationsmakten, inför rätta. Däribland Otto Robsahm.

Han dömdes den 14 april 1950 till livstids straffarbete. Han var då 60 år gammal. Men redan efter sex år i fångenskap blev han benådad och släpptes.

Under sina sista år fram till sin död den 13 februari 1969 jobbade han som nattvakt på ett hotell i Guldbrandsdalen i Norge.



LÄS MER: Hitlers ärkefiende greps i Värmland



Det var också där som Tore Pryser mötte Otto Robsahm en gång för längesedan.

– Men då visste jag inte vem han var. Han var snäll, trevlig. Agenten och playboyen slutade som nattvakt, konstaterar Tore Pryser.

Källa: ”Svik og gråsoner – Norske spioner under 2. Verdenskrig”, Tore Pryser, Spartacus förlag"Hitlers Hemmelige Agenter – Tysk etterretning i Norge 1939-1945", Tore Pryser, Universitetsforlaget.

Senaste nytt från Västsverige i GT:s mobilapp. Ladda ner gratis här: Iphone eller Android.
