Flera skott sköts in i lägenhet – mopedmän flydde
Anna Mattsson

Polisen fick in larmet om skottlossningen vid 02.30-tiden natten mot söndag. Minst fem skott ska ha avlossats mot en lägenhet och in genom ett fönster i Mölndal av två män på moped. Männen ska sedan ha flytt från platsen.

– Den information vi har tyder på att det handlar om två män, dessa har vi inte lyckats lokalisera. Jag kan inte uttala mig om vem som befann sig i lägenheten, säger Ann-Christin Löfstrand, vakthavande befäl vid polisen i region Väst.

Tomhylsor har hittats i anslutning till platsen för skottlossningen. Händelsen rubriceras som mordförsök men hittills är alltså ingen gripen.

– Vi har genomfört en teknisk undersökning på platsen och det är möjligt att undersökningen kommer att fortsätta under söndagen i dagsljus, men en del av avspärrningarna är förminskade, säger Löfstrand.

Polisen har under natten till söndag utövat en intensiv jakt efter de misstänkta.

–Det handlar om hundpatruller och ett stort polisiärt pådrag har pågått under natten i sökandet av de misstänkta gärningsmännen.

Det är oklart om polisen har misstankar om vilka de två gärningsmännen är och de vill alltså heller inte uttala sig om vem eller vilka som befann sig i den beskjutna lägenheten.

Tidigare under lördagskvällen sköts en man till döds i Limmared och i Lysekil misstänks en man ha skjutit mot två personer i en trappuppgång eller lägenhet – en skadades av kulorna.
