SD-politiker hoppar av
efter sexbrottsdomen
Daniel Olsson

SD-politikern har hela tiden nekat till brott och själv föreslagit att någon kan ha kapat hans dator. Men det trodde inte hovrätten på som fällde honom för att ha tvingat en tonårsflicka att klä av sig naken inför sin webbkamera.

Om hon inte gjorde som han sa hotade politikern, enligt domen, med att publicera bilder på fickan där hon var naken. "Hoten gjorde att hon kände sig tvingad att ta av sig och visa sina bröst", förklarade hon under rättegången.

Efter att Högsta domstolen i juli nekat politikern prövningstillstånd, vilket innebär att domen om utnyttjande av barn för sexuell posering står fast, har hans parti diskuterat frågan om politikerns framtid internt, enligt Borås tidning.

Och efter de diskussionerna väljer politikern att hoppa av.

– Jag kan inte gå in på detaljer om vad som sades under mötet. Men frågan har varit uppe till diskussion, säger en av Sverigedemokraternas lokala företrädare till Borås tidning.

Domstolen tillbakavisar SD-politikerns förklaring att hans dator måste ha varit fjärrstyrd eller "hackad", och att det var någon annan som chattade med flickan och begick de brott som han anmälts för.



LÄS MER: SD-politiker tvingade till sig sexbilder från flicka



Ett av skälen för hovrätten att konstatera att det var politikern som utnyttjade flickan var att han kort inpå chatdiskussionerna både var inne på sin Facebook från samma dator och även kontrollerade sin e-post på Sverigedemokraternas interna nätverk SD-net.

"Om du blockar mig nu så kommer ja lägga ut varenda bild på dig naken. Jag har inte lagt ut en enda en, men har bett folk skriva så till dig bara för att se vad du gör, du skulle göra vad som helst om ja inte lägger ut det och ja vill se dig i cam nu", skrev SD-politikern enligt hovrätten.

När flickan svarade med att fråga varför han gjorde så här skrev politikern:

"Du retas med att skicka bilder på din kropp ja vill se dig i cam nu".

Enligt domen ska flickan inte varit medveten om att den på andra sidan tog bilder av henne medan hon motvilligt poserade framför kameran. Straffet för SD-politikern blev villkorlig dom och 50 dagsböter. Han ska också betala skadestånd till flickan. 5 000 kronor.

Enligt Sverigedemokraterna så är det på eget bevåg som politikern nu lämnar. Det ska inte ha skett under tvång, enligt partiets företrädare till Borås tidning.
