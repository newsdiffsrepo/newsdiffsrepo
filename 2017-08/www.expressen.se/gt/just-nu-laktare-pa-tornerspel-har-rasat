Läktare med 50-tal
personer har rasat
Sara Karlsson

Larmet kom in vid 17.20-tiden på lördagseftermiddagen. Enligt de första uppgifterna till SOS Alarm skulle tre personer vara drabbade. En siffra som senare reviderades till fyra.

– Ja, en läktare har rasat. Det hände för 20 minuter sedan, säger Viktor Claesson på Visingsö tornerspel.

Räddningstjänst var först att anlända på platsen.

– Vi arbetar förtvivlat på platsen, säger Jerker Sturedahl, inre befäl vid räddningstjänsten i Jönköping.

Han fortsätter:

– Vi försöker få ut ytterligare en styrka på ön. Just nu är deltidsstyrkan på Visingsö på plats.

Enligt ett vittne, Alex, så satt uppskattningsvis 100 personer på läktaren när den gav vika. Räddningstjänst och polis reviderade dock siffran till ett 50-tal.

– Den föll extremt fort, från ena sekunden till nästa var den borta, säger vittnet Alex.

Han säger att det är en lätt chockad stämning på Visingsö efter incidenten.

– Folk försöker komma ifrån ön så fort som möjligt, säger han.



LÄS OCKSÅ: Riddare dog under tornerspel – fick häst över sig



Margareta, en av utställarna under tornerspelet, befann sig i ett tält när hon hörde speakern ropa ut att läktaren hade rasat.

– Det ska ha suttit väldigt många människor på läktaren, men det senaste som jag hörde var att fyra eller fem skadats. Ambulansen är här nu och tar hand om dem, säger hon och fortsätter:

– Allt avbröts ju när det här hände. Nu håller alla på att packa ihop för att lämna.

Räddningsarbetet försvårades av att blåljuspersonal behövde ta sig ut till olycksplatsen via färjan.

Johan Wetterlind, en av arrangörerna:

– Vad jag känner till nu ska det handla om fyra skadade och ingen av dem ska ha allvarliga skador.

Jerker Sturedahl vid räddningstjänsten:

– Fyra personer avförs i ambulans. De ska ha varit vid medvetande hela tiden.

Enligt polisen så var läktaren en provisorisk träkonstruktion som var mellan fyra och fem meter hög. Klockan 18.25 berättar vakthavande polisbefäl i region Öst, Mikael Ehne:

– Vi kan inte utesluta brott och inleder därför en förundersökning med rubriceringen vållande till kroppsskada. Vi är precis på plats.

Vad kan du säga om skadorna på de som förs i väg i ambulanser?

– Det handlar om klämskador i första hand, troligen också något benbrott. Men det handlar inte om några livshotande skador.

De skadade personerna är enligt polisen tre män och en kvinna, samtliga mellan 20 och 55 år gamla.

Polisen har spärrat av olycksplatsen och kommer att geonomföra en teknisk undersökning.

Visingsö har en betydande del i den svenska historien och här utspelar sig en del händelser i böckerna och filmerna om "Arn". Det är en av anledningarna till att man genomför historiska arrangemang som till exempelvis tornerspel.
