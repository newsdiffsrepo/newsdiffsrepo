Kvinna klarade nykterhetskoll – krockade med polisbil
Sanna Wikström

Vid 14.30-tiden på lördagseftermiddagen larmades polis till ett shoppingcenter i Borås efter att flera vittnen slagit larm om en kvinna som framförde sin bil på ett osäkert sätt och befarades vara påverkad.

När polisen anlände till platsen så satt kvinnan i bilen igen efter att ha handlat på Systembolaget. I samband med att hon backade ut från sin parkering stoppades hon av polisen för en nykterhetskontroll.

Kontrollen visade att kvinnan inte var påverkad av alkohol och fick tillåtelse att fortsätta färden. Men i stället för att lämna parkeringen så körde kvinnan då rakt in i den polisbil som stannat henne.

Ingen person ska ha kommit till skada i krocken. Polisen skrev en trafikmålsanteckning.
