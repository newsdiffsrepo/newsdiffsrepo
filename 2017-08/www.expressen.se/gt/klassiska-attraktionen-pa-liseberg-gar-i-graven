Klassiska attraktionen
på Liseberg går i graven
Eva Rogsten

Liseberg står inför stora förändringar framöver. Först handlar det om bygget av Valkyria inför säsongen 2018. Det blir en ny berg- och dalbana som får ett vertikalt fall på 50 meter och där åkarna tas med ner i en underjordisk tunnel.

För att skapa utrymme för den nya attraktionen måste Sagoslottet bort.

– Det är en gammal attraktion som tappat i kvalitet. Byggnaden, dockorna, gondolerna - ja, allt börjar bli slitet, så det var ändå dags för den att tas undan, säger Katarina Warnström, chef för pr och press på Liseberg.

Flera generationer barn har åkt runt bland sagofigurerna i Sagoslottet på Liseberg. Familjeattraktionen har funnits i sin nuvarande form sedan 1985 och föregångaren Peter Pan hade premiär redan 1968.

– Den sista turen med Sagoslottet går på söndag kväll. Redan på måndag börjar fundamenten till Valkyria att byggas. På området ska det även schaktas bort enorma mängder lera, förklarar Katarina Warnström.

Inför nästa säsong försvinner även den gamla slänggungan som också har final på söndag. Den ersätts dock av en helt ny gunga som till utseendet liknar den gamla.

– Slänggungan får en ny placering, och kommer att stå lite längre upp vid Tyrolens uteservering, säger Katarina Warnström.

Men det är bygget av Västlänken  som allra mest kommer att påverka nöjesparken de närmsta åren. Bland annat kommer Lisebergshallen att försvinna helt.

– Hallen kommer att drivas under hela 2018. Got Event hyr den för handbollen till och med oktober och sedan har vi två månader på oss att montera ner och tömma lokalen. Den första januari 2019 övergår byggnaden till Trafikverket som ska riva den för Västlänken-bygget, säger Katarina Warnström.

LÄS MER: Liseberg tvingas riva när Västlänken byggs
