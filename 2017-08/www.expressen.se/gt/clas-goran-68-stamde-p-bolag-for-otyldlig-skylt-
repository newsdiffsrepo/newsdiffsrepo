Clas-Göran, 68, stämde
p-bolag – för otydlig skylt
Björn Lindsten

Det är snart två år sedan som den pensionerade journalisten parkerade vid Stadsparksbadet i centrala Borås. Vid p-platsen stod en skyltstolpe med fyra olika skyltar.

Niklasson kliade sig i huvudet, funderade rejält och kom till slutsatsen att det var gratis parkering fram till klockan 09. När han kom tillbaka till bilen efter tandläkarbesöket i god tid före 09 satte det en parkeringsbot på bilen.

Niklasson blev förbannad.

Han drev saken till domstol och fick rätt i Tingsrätten. De svårtolkade skyltarna plockades ned, men Borås kommuns Parkerings AB överklagade ändå till hovrätten där de fick rätt.

– Men jag vägrade ge mig. Det stod 1-1 i den här matchen så jag bestämde mig för att överklaga till Högsta domstolen trots att jag visste att chansen att de skulle ta upp det var minimal.

Strax före jul beslutade HD att prova fallet. Man ansåg uppenbarligen att här behövde skapas något slags prejudikat, för det finns gott om svårtolkade p-skyltar  i landet.

Men HD gick alltså på bolagets linje.

– Jag är besviken förstås och kan fortfarande inte förstå varför jag ska betala när jag tittar på hur skylten ser ut. För mig är det obegripligt, säger han timmarna efter att HD sagt sitt.

Niklasson har drivit hela processen utan hjälp av jurister, så det handlar inte om någon ekonomisk smäll. Dessutom skriver HD i sin dom att bolagets yrkande om rättegångskostnader inte ska bifallas.

– Jag har lagt ner oerhört mycket tid på detta, men ångrar inte en sekund. Det här med otydliga p-skyltar är ett träsk, det märker jag på alla reaktioner jag fått. Det jag känner besvikelse över är att HD inte satte ner foten när man hade chansen.

Niklasson menar att p-bolagen borde sanera sina skyltar rejält.

– Det räcker att det står avgift på skylten. Då går alla hederliga medborgare till p-automaten och kollar hur mycket det kostar just när de ska parkera. På automaten finns det plats att förklara tydligt.

Hela Niklassons kamp har dokumenterats av Sveriges Television och kommer att sändas i programserien "Domstolen" i höst.

– Vi har tagit de sista scenerna utanför Högsta domstolen i dag. Deras reporter har fått vara med bakom kulisserna och kunnat följa hur juristerna på HD resonerat. Det ska bli väldigt spännande att se programmet.

GT har inte nått p-bolagets vd Lennart Johansson. Efter hovrättens utslag hade han följande kommentar:

– Det är jättebra att vår ursprungliga inställning, att den här skyltningen följer gällande lagstiftning, har fått gehör i rätten.
