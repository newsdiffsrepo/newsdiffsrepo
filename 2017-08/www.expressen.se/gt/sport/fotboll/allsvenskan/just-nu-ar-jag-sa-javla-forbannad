Tisdag 22 augusti 2017
"Just nu är jag så
jävla förbannad"
Petter Landén

Samuel Holmén fick chansen från elva minuter endast åtta minuter in i matchen efter att Emir Bajrami blivit omkulltacklad i J-Södras straffområde.

Den förre landslagsspelaren var stensäker och tryckte in bollen i målvaktens högra hörn.

Men därefter handlade stora delar av den första halvleken om J-Södra och linjemannen.

Först rann sommarens nyförvärv till Stadsparksvallen, Fredrik Olsson, igenom och tryckte in en boll i nät. Men målet vinkades av för offside.

Sen slog blixten ner en andra gång på samma plats - i alla fall med J-Södraögon sett. En hög boll skickades in i straffområdet där Tommy Thelin nådde bollen, vände om och drog till vackert på volley.

Men även det målet dömdes bort för offside.

Thelin själv kokade i halvtidsintervjun med C More.

– Det är tveksamt på Olsson och jag är absolut inte offside, säger han.

När C More:s kommentator visar bilderna från situationen för Thelin blir han konfrontativ.

– Vad tycker du själv? Jag är ju nästan en meter på rätt sida. Det är i alla fall en halvmeter, tycker du inte det?, säger han.

Westberg ville inte helt svara hur han ser på saken, utan går vidare med att Thelins träff påminner honom om Marco van Basten och dennes historiska mål mot Sovjet i EM-finalen 1988.

Det ville inte Thelin prata om alls.

– Jag vet inte... Just nu är jag så jävla förbannad

– Okej, jag ska inte prata om van Basten, säger Westberg.

Den andra halvleken var knappt tio minuter gammal när Daniel Gustavsson kunde sätta 2-0 till Elfsborg.

Det räckte till en poäng.

För först reducerade Daryl Smylie med kvarten kvar, sen fixade de en straff precis i slutsekunderna. Och med matchens sista spark fixade Robert Gojani 2-2.
