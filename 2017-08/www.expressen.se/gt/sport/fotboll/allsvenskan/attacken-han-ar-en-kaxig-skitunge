Tisdag 22 augusti 2017
Attacken: "Han är en kaxig skitunge"
Petter Landén

Nyligen gjorde Häcken klart med både Mervan Celik och Mathias Ranégie inför den allsvenska hösten. Celik fanns dock inte med i truppen till söndagens Göteborgsderby, medan Ranégie började på bänken.

Den storvuxne anfallaren kom dock in i slutet av matchen och hamnade rejält i rampljuset.

Detta efter en tuff duell med Blåvitts unga målvakt Pontus Dahlberg.

En djupledsboll kom in i straffområdet och såväl Ranégie som Dahlberg kastade sig fram för att nå den först. Ranégie kom åt såväl boll som Dahlberg, men Dahlberg hann upp och först till bollen.

Kort efter det gick målvakten fram och skällde ut veteranen efter noter och situationen utmynnade i att de båda spelarna fick stirra in i domarens gula kort.

Ranégie är dock oförstående till att han blev varnad.

– Jag är först på bollen och bollen går förbi honom. Jag nuddar inte killen. Jag måste få gå på boll om jag är först på den.

Angående Dahlbergs utskällning säger han:

– Kaxig ung kille får jag ändå säga. Jävla skitunge.

Dahlberg delar inte Ranégies syn på saken.

– Han går in med dobbarna och träffar han fel kan det bli en allvarlig skada, det är därför jag reagerar. Jag tycker att man borde få reagera och att domaren ska ha förståelse för det, säger han.

Men likt sin motpart i Häcken så ansåg Dahlberg att varningen inte var korrekt.

– Jag tycker att man borde få reagera utan att det blir kort.

David Boo Wiklander var snabbt efter händelsen framme för att markera mot Ranégie.

– Man ska inte få slänga sig in i vår målvakt på det sättet utan att veta att man finns. Det var lite att stämma i bäcken för jag tyckte att det var en hård satsning och det tyckte domaren också, säger han.
