BK Häckens dråpliga kvittering: "Olyckligt"
Carl-Fredrik Eriksson

Formstarka IFK Göteborg fick en smakstart på derbyt mot BK Häcken på Gamla Ullevi.

Sebastian Eriksson tryckte in 1-0 – men glädjen blev kortvarig.

Drygt fyra minuter senare hade BK Häcken kvitterat – på det mest dråpliga sättet.

Målskytten Sebastian Eriksson skulle rensa bollen från straffområdet. I stället prickade han Emil Salomonsson i huvudet och bollen dök ner framför Nasiru Mohammed precis framför mål.

Häckenanfallaren kunde enkelt nicka in kvitteringsmålet för gästerna.

– Jag försöker komma före min spelare och får någon konstig träff på bollen åt helt fel håll. Ett riktigt skitmål. Det hade varit skönt att komma in i paus och leda, säger Sebastian Eriksson till C More i halvtid.

– Det är klart att det är olyckligt när han träffar han Emil Salomonsson, säger expertkommentatorn Anders Andersson i C More.

Matchen slutade 1-1.
