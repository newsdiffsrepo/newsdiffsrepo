Masskrasch på mc-racingtävling – tre till sjukhus
Björn Lindsten

Det var under sista varvet av heatet för Superstock 600 som himlen öppnade sig.

– Allt gick på några sekunder. Vi flaggade av när förste föraren föll, men de fyra som kom närmast honom var chanslösa att klara sista kurvan, berättar Bernström.

Han har ingen information om tillståndet för förarna som skadat sig, mer än att tre förts till sjukhus.

– En ska ha förts till sjukhuset i Halmstad, de två andra till sjukhuset i Varberg.

Hallands Nyheter bevakade tävlingen och skriver att några av tävlingsförarna kunde resa sig själva relativt snabbt. Men två av förarna som kraschade låg kvar helt stilla under en lång tid. Publiken befarade att det handlade om riktigt allvarliga skador.

En av förarna som låg kvar länge har lagt ut en sida på Facebook där han iförd stödkrage gör tummen upp.

Det var alltså en regnskur som förändrade alla förutsättningar på Falkenbergs racingbana under SM-tävlingarna.

– Det gick på några sekunder. En förare passerade kurvan, några sekunder senare var banan blöt och de hade inte däck för det så det fanns inte en chans att klara kurvan för förarna som kom närmast, förklarar Bernström.

Han är en rutinerad tävlingsförare och har dessutom arbetat som tävlingsledare under ett antal år.

– Men jag har nog aldrig sett någon liknande. Krascher och fall är vanligt, vi har nog haft ett tjugotal under helgen. Alla som kör är medvetna om riskerna. Men att se fem köra av nästan samtidigt på grund av en plötslig regnskur, det är extremt.

Bernström och hans kollegor beslöt sig för att avbryta SM-tävlingarna efter kraschen.

– Vi ställde in resterande heat av säkerhetsskäl, berättar han.
