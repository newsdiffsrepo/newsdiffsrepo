Här 'skäller' Glenn
Hysén ut 'Ica-Stig'
Hector Junelind

Under onsdagen samlade Ingvar Oldsberg ihop ett profilstarkt gäng för att möta Gatans Lag i Göteborg.

Syftet? Att samla ihop pengar till Gatans Lag kommande äventyr: VM för hemlösa i Oslo den 28 augusti till 5 september.

Bland spelarna i kändislaget fanns bland annat journalisten Janne Josefsson, VM 94-hjälten Thomas Ravelli, GT:s chefredaktör Sofia Dahlström, den förra friidrottsstjärnan Erica Johansson och skådespelaren Hans Mosesson.

Men det var kanske den förre Blåvitt- och Liverpool-spelaren Glenn Hysén som väckte mest uppmärksamhet.

Inte minst när han gav 73-årige Hans Mosesson – mest känd för sin roll som Stig i Ica:s reklamfilmer – en hårtork av grövre modell.

Mosesson, som vaktade kändislagets mål, släppte in en bakåtpassning från Hysén – och fick sedan ta emot en rejäl utskällning av den förre storbacken.

GT:s fotograf Henrik Jansson fångade ögonblicket på bild.

Dagen efter skrattar Glenn Hysén åt det inträffade.

– Ett tag trodde jag att han (Mosesson) var transparent. Bollarna gick igenom honom! Det var inte världens bästa målvakt, säger Hysén och berättar med egna ord om bakgrunden till den heta ordväxlingen:

– Jag spelade en boll tillbaka till honom och då tittade han bara på bollen när den rullade in i mål. Jag tänkte bara: "Ta den, för helvete!" Då skällde jag ut honom på skämt. Jag skrek: "Vad i helvete gör du?! Ser du inte att jag spelar en bakåtpassning? Då kan du inte bara stå och titta på den. Är du helt jävla kass i hjärnan?" Vad han svarade vet jag inte, men han bara röt...

Det andra målet vaktades av Thomas Ravelli.

– Det var viss skillnad, konstaterar Glenn.



LÄS ÄVEN: Alla Glenn Hyséns krönikor

Hans Mosesson rannsakar sig själv dagen efter matchen.

– Jag är för gammal för att spela fotboll och var en idiot som ställde upp. Men det var för en god sak så det var värt det, säger han.

Om Glenn Hyséns utskällning säger Mosesson:

– Vi tog chansen när folk hörde vad vi sa och gjorde en grej av det (att skälla på varandra).

– Jag tror han var över linjen tre gånger och då blir det straff, så då skällde jag lite på honom. För straffar är inte min grej, jag vände rumpan till... Man skulle kunna påstå att jag är skotträdd.
