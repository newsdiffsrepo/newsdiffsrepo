Tisdag 22 augusti 2017
Ranégie: "Det är ett riktigt mansion"
Markus Wulcan

Anfallaren har inte spelat en tävlingsmatch sedan förra hösten då han var utlånad till Djurgården. För första gången sedan 2011, då han lämnade BK Häcken för Malmö FF, är han tillbaka i Göteborg på heltid för att få fart på karriären igen. Kontraktet gäller säsongen ut.

– Det är kul att vara tillbaka i allsvenskan och det är många roliga matcher att se fram emot i höst, bland annat Djurgården och Malmö borta. Vi satsar på tre månader och gör en utvärdering sedan. Häcken behövde en anfallare och jag behövde speltid, säger Mathias Ranégie, som tidigare berättat att han vill sänka Blåvitt i derbyt.

Han tränade med Djurgården i juni och körde därefter på egen hand. Trots att han bara hunnit med ett fåtal pass med sin nygamla klubb är han med i matchtruppen mot IFK Göteborg, som han representerade för tio år sedan.

– Det är skitkul faktiskt, jag kommer till ett lag som är i bra fas och som slåss om fina placeringar. Jag har en bit kvar till toppformen, men det känns bra och jag är redo att hoppa in. Sedan är det upp till Stahre, säger han.

Hur länge till tänker du sparka boll?

– Fan, den här frågan kommer upp rätt ofta alltså. Jag är ju bara 33! Jag har sagt så här: så länge jag känner att jag är bra så spelar jag, sedan får vi se hur kroppen håller. Jag blir inte yngre men känner mig lika bra i kroppen som för fem år sedan.

BK Häcken-tränaren är nöjd med vad han har fått se hittills.

– "Ragge" har sett förvånansvärt bra ut. Han är ingen 90-minutersspelare i dagsläget, men han kan nog spela en hel del. Men om han gör för många minuter finns det också en skaderisk. Det kan bli kontaktskador när man blir trött. Uppehållet om någon vecka kommer lägligt, då hinner han träna mer, säger Mikael Stahre.

Tills vidare bor Mathias Ranégie i förre Häcken-coachen Peter Gerhardssons gamla lägenhet i centrala Göteborg.

– Ett riktigt mansion! Nej, det är det absolut inte. En trött lägenhet, haha.

BK Häcken körde över IFK Göteborg i derbyt i våras och vann med 4-0. Men nu blir det betydligt tuffare, spår Mikael Stahre.

– Blåvitt har fått luft under vingarna och har tagit två tunga skalper mot AIK och Elfsborg. Vi måste vara skickliga och extremt ödmjuka. Vi kan inte lägga oss platt och låta Blåvitt mosa in bollar i straffområdet för då är de tunga, säger han.
