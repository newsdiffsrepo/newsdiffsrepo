Tisdag 22 augusti 2017
Dålig fotboll och stökigt – men passionerat härligt
Markus Wulcan

Det var upplagt för en välspelad match mellan två lag på kraftig uppgång. Det vimlade av formstarka spelare med Sören Rieks och Ahmed Yasin i förarsätet, men det kändes som att både IFK Göteborg och BK Häcken spelade med handbromsen i. Rädslan att förlora var större än viljan att gå för tre poäng fullt ut, men attityd och inställning var det inget fel på.

Många enkla misstag åt båda håll och på sidlinjen turades Mikael Stahre och Alf Westerberg om att vara mest förbannad. Vid ett tillfälle i första halvlek var Blåvittcoachen så upprörd att han gjorde tio ursinniga jämfotahopp och bara den synen var värd entrépengen.

Många var nyfikna på den 19-årige mittbacken Kristopher Da Gracas debut från start i hemmalagets mittförsvar. Stahre var inte dummare än att han beordrade mycket spel kring honom, och Backakillen inledde aningen nervöst och svarade för en klassisk rundpall i straffområdet.

Men sedan visade han Arsenaltakter när han vid sidlinjen, som sistagubbe i farligt läge, kyligt jonglerade med bollen över en motståndare i stället för att skicka i väg den mot Ullevi. Där och då blev Alf Westerberg tio år äldre.

Han är långtifrån färdig, Da Graca. Han såg trög ut i sidled och kunde varit mer resolut i samband med Nasiru Mohammeds nick-kvittering, men emellanåt visade han fina kvaliteter. Bra passningsfot, stark i luften och flera klockrena glidtacklingar. En mer än godkänd debut inför Blåvitts supportrar i Thomas Rognes frånvaro.

Sebastian Eriksson, som han har vuxit med bindeln runt armen, klappade in 1-0 från distans men Blåvitt fick aldrig till det där riktiga hemmatrycket, mycket på grund av att BK Häcken skickligt plockade bort Hysén och Boman.

Sam Adekugbe (darrig insats) ska vara glad att han inte blev utvisade för den fula satsningen mot Nasiru Mohammed tidigt i första halvlek, och det samma gäller Mohammed Abubakari som lappade till David Boo Wiklander i ansiktet i andra halvlek. Två solklara utvisningar.

BK Häcken bytte in jokern Mathias Ranégie och med honom vet man aldrig någonting, förutom att han kan röra upp känslor så det står härliga till. De blåvita anhängarna buade när 33-åringen joggade in, och det blev inte ett dugg bättre när anfallaren fullföljde i en duell mot Pontus Dahlberg, som har ett temperament fullt i klass med Thomas Ravellis.

Efteråt passade Ranégie på att kalla Dahlberg för "kaxig jävla skitunge". Det kan man tycka vad man vill om, men han gjorde det med ett leende på läpparna och det blir aldrig särskilt långtråkigt när Ranégie är i närheten.

Störst jubel förutom vid målen? När IFK Göteborg bytte in Patrik Karlsson Lagemyr som äntligen är tillbaka på allvar efter skadehelvetet.

IFK Göteborg och BK Häcken kan spela fotboll betydligt bättre än så här, det saknades rytm, beslutsamhet och passningsskicklighet, men underhållningsvärdet var ändå skapligt högt.

Tyvärr var båda lagen lite för nöjda med att inte förlora, men både Blåvitt och BK Häcken är med och hugger om Europaplatserna och det kan bli en rolig och intressant fotbollshöst i Göteborg. Det trodde vi inte i våras.
