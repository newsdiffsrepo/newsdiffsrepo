Två fick klippas loss
efter vattenplaning
Sanna Wikström

Larmet om trafikolyckan kom in till räddningstjänsten vid 15.30-tiden på söndagseftermiddagen. Polis, ambulans och räddningstjänst larmades.

– Det är en bil som har kört i diket i Ulricehamn. Bilen ska stå på all fyra, säger Mats Hermansson, inre befäl vid Södra Älvsborgs räddningstjänstförbund.

Enligt larmet så tros olyckan har orsakats av vatten på platsen. De två personer som befann sig i bilen satt fortfarande kvar när räddningstjänst anlände.

– Vi kommer att klippa taket för att ta ut dem. Det är en säkerhetsåtgärd då vi misstänker att det kan finnas nack- och ryggskador, säger Mats Hermansson, inre befäl vid Södra Älvsborgs räddningstjänstförbund.

Enligt polisen ska det dock inte handla om några allvarliga skador.

– Nej, det ska handla om lindriga skador, men båda har ändå förts till sjukhus i ambulans, uppger Joakim Hansson, vakthavande befäl vid polisen i region Väst, en dryg timme efter olyckan.

Olyckan ska ha berott på vattenplaning efter kraftigt på platsen.

– Patrullen på plats konstaterade att däckens mönsterdjup inte höll måttet så föraren är därför misstänkt för vårdslöshet i trafik, berättar Joakim Hansson, vakthavande befäl vid polisen i region Väst.

Trafiken ska åter flyta normalt vid olycksplatsen klockan 16.45 enligt polisens noteringar.

LÄS MER: Två allvarligt skadade vid kollision.
