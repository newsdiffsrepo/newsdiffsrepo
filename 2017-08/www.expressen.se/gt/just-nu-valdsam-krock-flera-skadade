Barnfamilj i krock
– fyra till sjukhus
Eva Rogsten

Två bilar krockade i Stenungsund. Olyckan inträffade på Ucklumsvägen nästan under E6 vid den nya bensinstationen.

– Det är en kollision mellan två bilar, vi är där men jag har inte hört något från patrullen där, sa Tommy Nyman, polisens presstalesperson i Region Väst, strax efter att olyckan inträffat.

Räddningstjänsten var snabbt på plats och insatsledaren Roger Broqvist meddelade att det är flera skadade och att det funnits ett spädbarn i en av bilarna.

– Det syntes att det var en våldsam kollision, säger Broqvist senare efter avslutad insats.

Det är oklart vilka skador de inblandade ådragit sig i krocken.

– Det var tre personer i bilen som blev påkörd, mamma, mormor och ett spädbarn. Det satt en person i den andra bilen. Spädbarnet har klarat sig bäst då det suttit så skyddat, berättar Broqvist vidare.

SOS Alarm meddelade klockan 14.45 att två personer förts till sjukhus – och att det kan bli fler.

– Vi har två personer avförda, sedan finns två ambulanser kvar på platsen för att kunna ta med fler om det behövs, säger operatören vid SOS.

Räddningstjänstens insatsledare på plats bekräftar en timme senare att det blev så:

– Alla fyra fick föras i väg i ambulans. Jag har ingen uppgift om hur skadeläget är för dem.

Inte heller polis har denna uppgift klockan 16.

Obekräftade uppgifter säger att en person fått svårare skador, de två andra vuxna har lätta skador och spädbarnet verkar.

De båda bilarna har bärgats och trafiken flyter åter normalt.

– Vi var klara på plats för tio minuter sedan, säger Broqvist klockan 15.45.
