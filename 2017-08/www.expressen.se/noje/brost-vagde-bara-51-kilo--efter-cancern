Brost vägde bara 51
kilo – efter cancern
Michael Töpffer

Det var förra veckan som skådespelaren Johannes Brost, 70, kort gick ut med att han drabbats av cancer. Han har tvingats hoppa av den kommande föreställningen av "Han ska bli min" med premiär i september.

Nu berättar Johannes Brost för första gången i en längre intervju att han drabbades av cancer för en tid sedan, men inte har vetat om det. I våras spelade han in fortsättningen av "Jordskott" i SVT, och medverkade i både i "Fångarna på fortet" och "Let's dance" i TV4.

Men då började signalerna bli allt mer tydliga.

– Jag blev svagare och svagare, säger Johannes Brost och fortsätter:

– Jag gick ner fruktansvärt mycket i vikt. Jag kunde inte behålla maten. Jag vägde inte mer än 51.5 kilo.



LÄS MER: Johannes Brost får lämna "Let's dance"



Bara under sin medverkan i "Let's dance" i våras tappade han fem kilo.

När han hade gått ned 16 kilo från sin normalvikt valde han att besöka läkare.

– Då plockade de in mig direkt. De röntgade och tog en massa prover och konstaterade de att jag hade en tumör, säger han.

– Jag har jobbat väldigt mycket med cancer i kroppen som jag inte visste om. Så det kom ju som en chock, säger Johannes Brost om beskedet.

Då var han så svag att han fick näringsdropp och var inlagd under fem dagar.

I början av juni fick han ett lyckobesked: tumören har inte spridit sig och tycks vara godartad. Dessutom sitter den på ett ställe i kroppen där läkarna kommer åt den.

– Ja, det var det verkligen en lättnad. Mitt i all skiten så var det det, säger Johannes Brost.

Nu ska han snart inleda cellgiftsbehandling "för säkerhets skull". Sedan blir det paus och därefter en operation, som är inplanerad i månadsskiftet september-oktober.



LÄS MER: Johannes Brost om tiden i fängelset



Just nu är Johannes Brost sysselsatt med att avboka kommande jobb.

– Läkarna har sagt att jag kan stryka resten av året ur almanackan, säger han.

Under den svåra tiden har han lämnat Stockholm och bott på sitt lantställe. Det är en del av hans återhämtningsfilosofi.

– Jag går långa promenader längs stranden vid vattnet på eftermiddagen på kvällarna, säger han.

Men Johannes Brost har inte varit ensam under sjukdomstiden. Han har haft stöd av familjen.

– Jag har haft ett väldigt stöd av alla mina barn som varit här, och mitt ex, mina barns mor har varit här. Vi är väldigt goda vänner, alla har skött om mig, säger han.

Dessutom har haft hjälp av sin bror Tomas Forssell som hjälper honom med praktiska saker.

– Jag har haft ett väldigt stöd av mina vänner, grannar, kära och nära, säger Johannes Brost.

https://www.instagram.com/p/BXp9yM5BK6g/?taken-by=johannesbrost1

På Instagram har Jonnes Brost lagt upp bilder på sin tid tillsammans med familjen. Bland annat en bild när han äter kräftor. Där väljer han att skämta om sjukdomen.

"En kräfta kommer sällan ensam. Skål!", skriver han till bilden.

https://www.instagram.com/p/BX3YE0_hLwt/?taken-by=johannesbrost1

En annan visar honom tillsammans med sin bror.

"2 glada bröder på stranden", skriver han.

Men trots sin sjukdom har Johannes Brost inte helt slutat arbeta. Han fortsätter att spela in dramakomedin "Fröken Frimans krig" på SVT, som han vill slutföra.

– Jag har två dagar kvar med den men har skjutit på min cellgiftsbehandling tills att inspelningen är klar, säger Johannes Brost.
