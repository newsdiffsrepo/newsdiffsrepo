Här uppträder 11-åriga Sanna
Nielsen med Lasse Berghagen
Dante Thomsen

I två år har Sanna Nielsen, 32, varit programledare för "Allsång på Skansen". Men det har faktiskt gått över 20 år sedan sångerskan debuterade på Sollidenscenen. 1996 sjöng hon nämligen en duett med den dåvarande programledaren Lasse Berghagen.



LÄS MER: Sanna Nielsens glädjebesked: "Kommer tillbaka nästa år"



Det hela inleds med att Lasse Berghagen överraskar den då 11-åriga Sanna Nielsen, som han sitter bredvid i en soffa, med den riktiga teddybjörnen Fredriksson.

– Nu är det så här att jag vet att du har en melodi i din repertoar som faktiskt jag har skrivit. Och det är jag väldigt glad för. Och då tänkte jag att jag skulle överraska dig med en sak. Det är nämligen så att bakom dig sitter faktiskt teddybjörnen Fredriksson. Det där är originalet. Det är en teddybjörn som jag fick när jag fyllde fyra år och som jag sedan gav till Malin min äldsta dotter när hon fyllde fyra år. Där har du Fredriksson in person, så ser han ut, säger Lasse Berghagen i programmet.



Sanna Nielsen svarar då:

– Åh vad gullig den var.

Sedan bjuder den 11-åriga Sanna Nielsen och Lasse Berghagen på en allsångsduett. Och det är självklart "Teddybjörnen Fredriksson" som sjungs.

Efteråt tackar Sanna Nielsen och Lasse Berghagen den jublande och trollbundna publiken. Ovan kan du se klippet från mötet mellan den legendariska programledaren och den 11-åriga sångerskan den där sommarkvällen 1996.



LÄS MER: Sanna Nielsens Allsångs-beslut: "Har andra projekt"



Sanna Nielsen kommer att fortsätta som programledare för "Allsång på Skansen" även 2018.

– Jag har haft världens bästa sommarjobb, så därför kommer jag tillbaka nästa år, sade hon till publikens jubel i tisdags.
