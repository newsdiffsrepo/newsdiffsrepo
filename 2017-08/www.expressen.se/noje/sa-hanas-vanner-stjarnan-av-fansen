Tisdag 22 augusti 2017
Så hånas "Vänner"
-stjärnan av fansen
Dante Thomsen

Under mitten av 1990-talet var "Vänner" en av världens största tv-serier och Matt LeBlanc, som spelade Joey, en av dess stora stjärnor.

Förra månaden fyllde Matt LeBlanc 50 år och ofta kommer unga människor fram till honom på stan och frågar om han är Joeys pappa.

I en öppenhjärtig intervju med The Daily Beast berättar han nu hur han känner inför att åldras.

– Jag vet inte om de driver med mig eller inte. De tycker bara att jag är är så gammal, säger han.



LÄS MER: "Vänner"-stjärnorna återförenas



På frågan om hur det känns att ha fyllt 50 svarar Matt LeBlanc ärligt:

– Det suger, säger han och skrattar.

– Det finns inget sätt att skönmåla det på. Man tänker bara "wow, vad hände med tiden". Det känns som att jag nyss fyllde 40.

Efter "Vänner" fick kollegan Jennifer Aniston en raketkarriär och medverkade i flera romantiska komedifilmer. Matt LeBlanc hoppade i sin tur direkt in i en ny tv-serie, "Vänner"-spinoffen "Joey". "Joey" blev dock en rejäl flopp och skrotades redan efter två säsonger.



Därefter valde Matt LeBlanc att ta en välbehövlig paus. Planen var först att försvinna från rampljuset i ett år.

– Det slutade med att jag var ledig i fem-sex år. Det var fantastiskt. Jag gjorde ingenting särskilt. Jag umgicks med vänner, besökte familjemedlemmar, spenderade tid med min dotter och lekte med bilar och motorcyklar, säger han till The Daily Beast och fortsätter:

– Det var vääldigt trevligt. Jag kände aldrig något behov av att gå tillbaka till jobbet. Jag läste en stor mängd manus under den här tiden men det var inget som verkligen fångade mig och fick mig att släpa upp mig från soffan.



LÄS MER: Matt LeBlanc dejtar 17 år yngre kollega



I dag är Matt LeBlanc programledare för motorprogrammet "Top gear" och syns också i tv-serier som "Episodes" och "Man with a plan".
