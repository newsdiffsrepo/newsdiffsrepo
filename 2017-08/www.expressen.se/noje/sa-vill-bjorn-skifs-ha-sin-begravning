Tisdag 22 augusti 2017
Björn Skifs om
dubbelgångaren
Dante Thomsen

Det har varit ett omtumlande år för Björn Skifs. I april fyllde den folkkära artisten 70 år – bara månader tidigare kollapsade han i sitt hem. I samma veva fick han Björn Skifs beskedet att han har haft borrelia i så länge som 10-15 år. I samband med hans födelsedag sändes också TV4-dokumentären "Björn Skifs - 70 år med nöje".

Men Björn Skifs ser själv inte på det hela som ett bokslut.

– Nej, även om jag naturligtvis har börjat trappa ner lite grann. Jag gör inte så mycket som jag brukade göra och det beror väl på att jag vill hinna med lite annat. Jag märker ju att tiden krymper.



LÄS MER: Så styrde Skifs filmen om sitt liv



Även om Björn Skifs inte längre "hugger på alla beten" är han i högsta grad aktuell. Under hösten och vintern visas den hyllade föreställningen "Björn Skifs - lite nu och då" på Göta Lejon för tredje året i rad.

– Vi har inte riktigt tagit beslut om vi ska fortsätta till våren men möjligheten finns. Den är personligare än allt annat jag gjort tidigare och det tror jag är en anledning till att den har gått så bra.

Är det något som har kommit med åldern?

– Ja så kan det nog vara. Sedan är det många som har följt mig under lång tid, det känns som att jag och publiken har vuxit upp tillsammans och då är det lättare att vara personlig.





Hur mår du i dag med tanke på det som hänt?

– Jag tycker att jag har hämtat mig ganska bra. Men det är klart att det inte har varit kul. Jag har alltid ansett mig vara väldigt frisk så det kom lite som en obehaglig överraskning att jag inte är det helt och hållet.

– Borrelian har jag fått behandling för men jag är inte säker på att det är den som är boven till alltihop, kollapser och så, det är snarare blodtrycket. Men det har vi gått ganska bra ordning på med nya mediciner.

Du hade en svacka för några år sedan, hur tänker du kring pension?

– Ja det var en ordentlig svacka som jag tack och lov kom ur. Jag fick en väldig energi när vi satte i gång med Göta Lejon. Så småningom kommer jag väl glida in i någon pensionstillvaro men det är inget som jag har några planer på än. Det enda är att jag inte jobbar lika infernaliskt som tidigare och det finns det väl en anledning till.

– Jag ska inte säga att det är lusten men jag är kanske inte lika hungrig på alla grejer.

Så ingen pension än på ett tag?

– Nej för sjutton. Den dagen kommer nog men man får jobba i den takt som känns behaglig och kul. Men jag jobbar mindre för att hinna med andra saker.

Vad gör du då?

– Jag är hemma och träffar vänner som jag inte har hunnit göra i den utsträckningen som jag har velat i och med att jag jobbat så mycket.



Apropå vänner så hörde jag att du ibland får förfrågningar om att återuppliva "Kryzz" som du hade med Arne Hegerfors?

– Ja, det finns fortfarande folk som tycker att vi ska ta upp det där igen men nu mår ju inte Arne så bra tyvärr så det lär väl inte bli aktuellt. Men det var fantastiskt kul att jobba med Arne. Vi kom egentligen från olika håll men möttes ändå på något konstigt sätt. Vi hade skitkul.

Är ni fortfarande vänner?

– Absolut, vi ses kanske inte så ofta men vi rings ganska ofta.

Han är ju väldigt öppen med sina hälsoproblem, hur tänker du kring det?

– I mitt fall blev det väldigt mycket sådant ett tag och det tyckte jag inte var så kul men Arne kanske behöver prata om det. Till min glädje har han det goda humöret och glimten i ögat kvar.





"Drömkåken" är en film som ligger mig varmt om hjärtat, varför la du skådespelarkarriären på hyllan?

– Ja det var väldigt länge sedan, det blev väl tre filmer som gick väldigt bra där. Det var nyfikenheten som drev mig. Jag fick vara med från början och skriva manus och så där så det var jättekul. Men jag har aldrig ansett mig vara någon skådespelare och någon filmstjärnekarriär har jag inte haft. Det har varit på gång med diverse uppföljare till både "Drömkåken" och "Strul" men jag har dragit mig ur det. Men man ska aldrig säga aldrig, jag är öppen för förslag.

Varför tackade du nej?

– Det måste vara ett manus med en historia som man känner är oemotståndlig men det har inte varit så. Idéerna har varit okej men inte så att jag har kastat mig över dem och så måste det kännas, annars får det vara. Jag spelar på gamla synder än så länge.





Du har lagt skådespeleriet på hyllan men "Hooked on a feeling" var ju faktiskt med i "Guardians of the galaxy" för två år sedan.

– Haha, ja det är helt fantastiskt att den har fått en ny chans och en helt ny ungdomlig publik efter alla dessa år. Soundtracket har gått fruktansvärt bra, det är helt osannolikt och fantastiskt kul. Låten var ju med i en Tarantino-film också ("Reservoir dogs, reds anm.)". Jösses.

Har du tjänat några pengar på det?

– Nej, inga pengar att tal om, det är Mark James som skrev låten som gör det. Och med all rätt är det han som ska tjäna pengarna. Men jag tycker att det är minst lika kul med äran. Den har streamats så mycket att jag tappar andan.

Du har tydligen en "dubbelgångare" som utger sig för att vara dig?

– Jag vet inte om han är en dubbelgångare, jag tycker inte han är speciellt lik mig även om han låter lite som mig. Det må vara hänt men det är inte så roligt när han går ut och påstår att han är jag, skriver min autograf och det ena med det andra. Jag lider inte av det men jag tycker verkligen att det är obehagligt. Jag vet vem det är är men det finns inte så mycket man kan göra åt det.





Du har ju varit i rampljuset i över 50 år, är det många som har fördomar om dig?

– Haha ja, både åt det ena och det andra hållet. Jag tror att många tror att jag är en sådan där jävla gosebjörn som står under en björk och fånler. Att jag är ganska menlös och världens gulligaste. Att jag är så mysig så att det inte liknar någonting. Sedan finns det säkert de som har åsikter åt andra hållet. Det är tyvärr inte så kul men något man får räkna med som offentlig person.

Du är ingen nallebjörn?

– Nej för fan, jag kan vara grinig och odräglig precis som alla andra. Och dåligt humör kan jag också ha. Jag kan vara mysig men det är absolut inget drag jag har hela tiden, jag är oerhört vanlig. Det är bara det att jag råkar vara i den här branschen och har en viss talang för vissa saker.

Vad gör dig förbannad?

– Det är så mycket nu för tiden. Jag börjar bli en grumpy old man som hänger upp sig på vissa saker. Sedan är det en ganska skakig värld vi lever i vilket man blir mer och mer påmind om. Orättvisa och fördomar är också en sådan där sak som jag kan bli så in i helvete arg och irriterad på. Som att sjukvårdspersonal har så dåliga löner. Jag tycker också att det är vedervärdigt när folk ska göra sig roliga på andras bekostnad, oavsett om det är ekonomiskt eller känslomässigt.

– Enligt min hustru är jag också ganska grinig i trafiken även om jag själv inte tycker det. Men visst, det kan komma lite uttryck. Jag hatar verkligen Stockholmstrafiken, den är så jävla jobbig. Jag kan verkligen hetsa upp mig. Det är lite fånigt och ibland garvar jag åt mig själv men jag måste få pysa ut något ibland... "den där jävla stöveln!".

Det finns ju ett uttryck som heter "road rage"...

– Ja precis, det stämmer bra på mig. Absolut.



LÄS MER: Björn Skifs om sin dolda sjukdom före kollapsen



Du har haft tinnitus i flera år, hur påverkar det din vardag?

– Ja, det är som de säger, det finns ingen bot mot det. Så småningom vänjer man sig vid det men det är ju en plåga. Ibland kan det till och med vara svårt att somna. Jag har haft det i drygt 15 år och när man dessutom har nedsatt hörsel som jag har på ena örat kan det vara lite bökigt men det är inget jag lider av.

– Jag har ju hörapparat och det slår jag gärna ett slag för. Det är så många som drar sig för att söka hjälp när de har problem med hörseln för att det tycker att det är pinsamt men det är inte mer pinsamt än att ha glasögon. Att få hjälp innebär en enorm skillnad. I dag har vi ju dessutom många ungdomar som skadar sin hörsel från tidig ålder med alla dessa hörlurar. För att inte tala om barer och discon som har en otroligt hög ljudnivå. Det där är något som vi måste vara uppmärksamma på för vi håller tyvärr på att få en hörselskadad generation.

Man tänker kanske inte så mycket på det när man är ung?

– Nej, man var ju odödlig och sårbar när man var ung. Man satt med högtalare och förstärkare jättenära på små källarklubbar. Det är helt vansinnigt egentligen. Det ringde i öronen någon timme och så trodde man att det gick över. Det får man sota för nu.

Din mamma fick Alzheimers, är det något du har varit rädd för?

– Nej det är inget jag går och gruvar mig för. Händer det så händer det. Man får se till att stimulera sig intellektuellt, läsa mycket och pyssla med problem så man håller huvudet i gång. Tack och lov har jag inte märkt några sådana tendenser.

– Men det är klart att det är inte är roligt om det händer för jag vet ju tyvärr vad det innebär.

Nästa år har du och Pernilla varit gifta i 30 år, hur ska ni fira?

– Ja, det är helt fantastiskt. Jag fattar inte att det har gått 30 år, tiden går så fort. Jag vet inte riktigt hur vi ska fira det men det blir något litet hejdundrande sak för oss själva. Vi kommer inte att ha ett stort offentligt kalas utan kanske hittar en mysig resa eller så. Vi är jättestolta över att det har hållit så länge, det är bara att tacka alla makter för det.

Du har sagt att du tycker att man ska planera sin egen begravning, känner du så?

– Ja, det tycker jag att man ska göra om man kan, orkar och vill. Det underlättar så otroligt mycket för de efterlevande. Jag tycker man helt odramatiskt ska tänka på hur man vill ha det. Ska de ha kul eller ska de inte ha kul? Och jag tycker att det är klart att de ska ha kul. Har man försökt roa folk i hela sitt liv så tycker jag att man ska försöka göra det även då, säger han och skrattar.

– Så en glad fest tycker jag nog att det ska vara. Det är naturligtvis inget som jag har satt på pränt men rent allmänt tycker jag att det är en ganska klok sak att göra.

"Highway to hell" med AC/DC är ju en populär begravningslåt...

– Haha ja det kan jag tro.

Har du själv funderat på någon låt du skulle vilja ha?

– Nej det har jag faktiskt inte gjort men jag tror att jag ska göra det. Jag tror inte att blir någon låt med speciell text utan någon slags stämning bara. Instrumentalt tror jag det kan bli, säger han och tillägger:

– Eller så blir det Earth, wind & fire så det blir lite fart på den där tillställningen. "September" och allt vad de heter, det är fantastiska låtar. Det skulle jag gärna vilja ha.
