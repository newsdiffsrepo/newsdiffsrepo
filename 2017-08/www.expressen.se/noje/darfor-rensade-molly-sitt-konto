Därför raderade
Molly sitt konto
Jenny Tillgren

Sångerskan Molly Sandén skapade förvirring bland fansen nyligen då hon plötsligt raderade alla sina bilder på Instagram.

Flera följare reagerade i kommentarsfältet på hennes sociala medier och undrade om något hade hänt.

Nu berättar sångerskan om varför hon raderade bilderna.

– Mitt instagram var en tickande bomb. Jag har suttit många gånger och varit nära på att bara radera hela kontot, säger hon till Aftonbladet.

Molly Sandén berättar att det blir lätt att använda Instagram för att snabbt få bekräftelse när man mår dåligt.

LÄS MER: Fansen hyllar Molly Sandén efter avklädda bilden

– Man lägger ut en snygg bild och tänker att det ska kännas bättre. Men jag har insett att det känns tomt. Det hjälper mig inte. Dessutom bidrar jag till hetsen som redan finns. Och det handlar inte bara om utseende. Det är en livshets. Det handlar var du är, vilka du är med, vad du har på dig och hur snygg din sallad är. Till slut kändes det inte riktigt. Det blir bara platt och man blir bara äcklad, säger hon till tidningen.

Det var under en bilresa till Öland som hon började gå igenom sina bilder och bestämde sig för att radera dem. Att ständigt lägga upp bilder på Instagram upplevde hon som en stress, berättar hon för tidningen.

– När man sitter där i solstolen ska glassen vara perfekt på bilden. Det är en så konstig stress och jag insåg att det inte är hälsosamt, säger hon till Aftonbladet.

LÄS MER: Molly Sandén om den mörka perioden: "Hade en dipp"

Hon berättar att hon ville ha en nystart i karriären, ett avslut. Att ta bort bilderna blev ett sätt att starta om.

Expressen har tidigare skrivit om att Molly Sandén kommer med nytt material på fredagen – den här gången inte längre på engelska utan på svenska.

Beslutet bakom nya karriärvalet fattade artisten i vintras då hon gick igenom lite av en mörk period – som hon själv i en intervju med Aftonbladet beskriver som "en dipp". Under tiden använde hon musikskrivandet som terapi.
