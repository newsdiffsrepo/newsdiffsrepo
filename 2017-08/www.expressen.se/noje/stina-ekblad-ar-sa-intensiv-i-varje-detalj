Stina Ekblad är så
intensiv i varje detalj
Maria Brander

Stina Ekblads närvaro är alltid absolut. Då som nu. I år är hon den enda, tror jag, som valt att sända sitt ”Sommar” direkt, vilket hon gör utan minsta, darr, tvekan eller krock med konsonanterna. Hon bara är. Så intensiv i varje detalj. Det kan vara en stickad babyklänning i ljusgrönt bomullsgarn efter mönster från någon av femtiotalets veckotidningar, en gratis grammofonskiva från De bästa, eller en österbottniskt karg himmel.

Hon berättar att den årstid hon mest identifierar sig med är den melankoliska förvåren, ”långfredagstiden innan lövsprickningen och uppståndelsen”. Det förvånar inte alls. Vad som överrumplar är exaktheten i iakttagelserna, hur laddade och samtidigt harmoniska de är, när hon berättar om sitt livs ständiga strävan till det som är vackert.

Det är som att bli upplyft i Ekblads svala händer och vaggad i en väv av musik, skönhet och död, magiskt sammanflätade till en treenighet. Plötsligt stannar allt upp, tillåts att ta tid, och söka sig fram mot det oundvikliga.

När Ekblad till slut når fram till sin och Edith Södergrans poetiska betraktelse över döden, är det som att höra hennes själ på riktigt upplösas i alltet. Det ilar ett långsamt hugg genom mig, precis som om Ekblad dött där och då. Stor skådespelarkonst är vad det är. Men också ett ovanligt och välbehövligt sommarprat en stilla söndag då ljuset ännu en gång är på väg att lämna oss.
