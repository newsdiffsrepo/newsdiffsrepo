Engla, 7, dog i en
tragisk olycka
Dante Thomsen

Engla var bara sju år gammal när hon i september 2016 omkom i en tragisk bilolycka utanför familjens hus på Gotland. Sedan det ofattbara har hennes föräldrar Emelie och Magnus kämpat med sorg och skuldkänslor samtidigt om deras hus, där även lillebror Sixten bor, har varit i stort renoveringsbehov.

Nu får familjen hjälp av "Sofias änglar". Programmet, som spelades in ett halvår efter olyckan, är mycket känslosamt även för programledaren Sofia Wistam och sänds på Kanal 5 måndag klockan 20.00.

– Det var omvälvande, självklart med allt som händer i huset men också för mig och min sambo som bearbetade sorgen. Det var mycket känslor men också mycket värme och kärlek. Det var jättetomt när alla åkte, det kändes konstigt, säger Emelie och fortsätter:

– Det var ett minne för livet. Från hela mitt hjärta, tack så mycket.



LÄS MER: Yvonnes ex tände eld på henne och sonen



Emelie ser programmet som en hyllning till Engla, som skulle ha blivit åtta år gammal nu i april. Samtidigt var inspelningen bitvis tung.

– Hela processen att se sig själv på tv kan vara jobbig. Man hör sin röst och ser sig själv vilket man inte är van vid. Det hade varit lika jobbigt i ett annat program men nu blev det känslomässigt tungt också eftersom det var så nära. Men för det mesta kändes det bra, det var inte så farligt att stå framför kameran och berätta.





Emelie berättar att även åren innan olyckan var kämpiga med dålig ekonomi.

– När vi köpte huset hade vi försökt få barn ganska länge, vi kämpade för det. Vi skrev på huset i juni och bara en månad efter det fick vi veta att jag var gravid. Då kände vi bara "wow". Vi fick tillträde i huset i oktober-november och månaden efter blev Magnus varslad. Det här var 2008, vi förlorade mycket pengar samtidigt som vi hade tankar på att renovera.

Den stora förändringen som familjens hus går igenom i "Sofias änglar" blev därför extra kännbar.

– Det har varit motgång på motgång. Om man tänker på allt som har hänt så hade bara en diskmaskin gjort stor skillnad men nu kommer man in och så är allting nytt. Herregud tänkte jag.

I dag, ett år efter olyckan, är det fortfarande svårt att sätta ord på sorgen.

– Det var mitt barn. Som man, men kanske ännu mer som kvinna, har man så starka band till sitt barn. Man har burit det och fött fram det. När jag såg det här lilla barnet kände jag en sådan styrka, att jag aldrig ska låta något hända vare sig då eller i framtiden. Sedan helt plötsligt stod jag där och kände att jag hade brustit i mitt löfte och mitt föräldraskap. Jag tror att det är det värsta man kan uppleva.





Engla är ständigt närvarande hos Emelie och Magnus men också hos hennes lillebror Sixten, som fyllde tre år i april.

– Det är svårt att sätta ord på det men jag känner att Engla finns med oss. Alla har sin tro på andlighet och vad som händer efter döden men det har kommit så många tecken, alltifrån fjädrar till fjärilar. Hon finns inom oss och pushar oss.

– Sixten pratar ofta om sin syster. Hon är hans bästa vän och han älskar henne. Det gör mig ledsen att folk säger att han kommer glömma bort henne eftersom han är så liten. Men han har visat tydligt att han inte kommer göra det.

Var har ni hittat styrkan att gå vidare?

– Innan olyckan så var det mycket dåligt som hände. Men på något vis har jag, Magnus, Sixten och Engla alltid haft en så stark kärlek och gemenskap. Om jag ska säga något om hur man orkar gå vidare så är det att kärleken övervinner allt. Även döden. För kärleken är så stark från vår sida till henne och tillbaka, säger hon och fortsätter:

– Jag har insett att det inte går att skydda varken sig själv eller sina barn mot livets alla faror. Skulden från gårdagen kommer alltid att vila som en tyngd på våra axlar. Det enda vi kan påverka är nuet och morgondagen.



LÄS MER: Erikas man dog på planet till Sverige



Emelie berättar att Engla fortsatt att beröra många även efter sin död.

– Är det någon sjuk mening med allt så är det väl att vi måste visa mer kärlek, glädje och omtanke för våra medmänniskor och uppskatta det lilla och vackra runtomkring oss. För så var verkligen Engla. Hon hade en innerlighet i allt hon gjorde. Kan vi genom vår historia stärka andra och få människor att tänka om och uppskatta livet så finns det en mening, även om vi har fått betala det högsta och grymmaste priset en förälder kan göra.

– Sorgen och förlusten av ett barn är en daglig kamp, livet ut.
