1,6 miljoner svenskar får nu besked om kvarskatt
Kai-Anders Nilsson

Augusti är traditionellt tiden för skatteåterbäring, men aldrig har så få fått tillbaka på skatten som under den här månaden i år.

Anledningen är förstås att vi i en rasande hastighet digitaliserats.

– Allt färre får sin skatteåterbäring i augusti. I takt med att de allra flesta har fått ett mer digitalt beteende väljer de också att deklarera digitalt. Totalt har 6,2 miljoner deklarerat digitalt i år och bland dessa har 3,7 miljoner redan fått dela på 28 miljarder kronor i skatteåterbäring, säger Johan Schauman, deklarationsexpert på Skatteverket.

6,2 miljoner svenskar deklarerade digitalt i år. De som använder digital brevlåda och deklarerade före 29 mars (runt en halv miljon personer) fick sina utbetalningar redan i påsk, medan övriga fick pengarna i juni. Nästan 1,7 miljoner svenskar har i dag digital brevlåda.



LÄS MER: Sparekonomens bästa tips för din deklaration



Nu är det dags för pappersanvändarna att få tillbaka på skatten.

Eller, om det vill sig illa, få besked om motsatsen.

Totalt är det runt 2,5 miljoner svenskar som får slutskattebesked nu i augusti:

614 099 personer delar på 5,6 miljarder kronor i skatteåterbäring.

1 598 105 personer besked om kvarskatt på totalt 14,1 miljarder kronor.

Ytterligare några hundra tusen har för små i kvarskatt eller återbäring och får beskeden om detta i dagarna.

För alla som har skatt att betala väntar viktiga val att göra. Man har 90 dagar på sig att betala kvarskatten, följt av ytterligare en månad med en något högre ränta.

Betalar du inte din kvarskatt i tid går ärendet över till Kronofogden, som dessutom tar ut en extra avgift.

Och går ärendet till Kronofogden blir det normalt även en betalningsanmärkning hos kreditupplysningsföretagen.



LÄS MER: Allt du behöver veta om din deklaration



Om du liksom miljoner andra svenskar skaffat digital brevlåda går det inte sitta och vänta på brevbäraren.

För alla med kvarskatt innebär de nya rutinerna högre krav på vaksamhet:

• Håll koll på mejlkorgen och eventuella push-notiser från Skatteverket.

• Om du inte får några besked så logga ändå in på din digitala brevlåda.

• Kan du inte komma åt din digitala brevlåda kan du logga in på Skatteverkets e-tjänster där du kan ta del av beslutade skatteuppgifter och saldo på skattekontot.

Rådet till 1,6 miljoner svenskar som ska betala är att inte skjuta på processen. Vänta inte till sista stund och riskera att glömma bort det helt.



LÄS MER: Din digitala brevlåda kan bli en betalningsfälla



– Nya rutiner är vanskliga. Vi kommer att jobba med påminnelser för att undvika att alla med digital brevlåda missar att betala, säger Johan Schauman, på Skatteverket.

Senast den 13 november ska kvarskatten vara inbetald till Skatteverket för alla som får sitt slutskattebesked nu i augusti och har skatt kvar att betala.

De som ska få tillbaka mindre än 2 000 kronor men inte har anmält ett eget bankkonto får inget utbetalningskort per automatik. Den som ändå vill få sina pengar utbetalda kan enklast begära det via e-tjänsten Skattekonto. Där kan man också anmäla konto för framtida utbetalningar.
