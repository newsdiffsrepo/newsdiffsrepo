Anders Borg på fest i skärgården igen
Linette Israelsson

Efter den beryktade festen i Stockholms skärgård sista helgen i juli trodde många att Anders Borg skulle dra sig undan rampljuset och ligga lågt. Men i helgen, bara två veckor senare, var han på fest på en skärgårdsö igen – tillbaka i näringslivets finrum efter en veckas total tystnad.

Då som gäst på affärsdrottningen Cristina Stenbecks exklusiva 40-årsfest på Björkö.



LÄS MER: Kändisgästerna på Stenbecks 40-årsfest



Det är Svensk Damtidning som har avslöjat att Borg och fästmön Dominika Peczynski, PR-proffs och tidigare Army of Lovers-stjärna, var två av de runt 250 gästerna på den hemliga festen i helgen. Tidningen var på plats – och fångade den förre finansministern på bild när han lämnade festen.

Andra gäster var bland annat kronprinsessparet, prinsessan Madeleine med maken Chris och prins Nicolas, H&M-familjen och Cristina Stenbecks syskon.





På Svensk damtidnings bild syns Anders Borg, klädd i mörkblå skjorta och vita byxor, med sina fingrar hårt ihopflätade med fästmöns. I sin andra hand bär han en påse. Han och Dominika Peczynski ser båda allvarsamma ut, där de omsluts av nattens mörker.

Enligt Svensk damtidning togs bilden strax före midnatt i fredags, när paret lämnade Stenbecks första av totalt tre festkvällar.



LÄS MER: Berättelserna från skandalfesten med Borg



Cristina Stenbeck är en mäktig person inom näringslivet och har jobbat tillsammans med Borg i investmentbolaget Kinneviks styrelse. Det var också hon som handplockade honom till bolaget. Men trots att han blev bjuden till Stenbecks fest – i Kinnevik syns inte längre ett spår efter honom.





Det var på lördagskvällen den 5 augusti som Anders Borg gick ut med beskedet:

"I en situation med stor uppmärksamhet i media väljer jag lämna mitt uppdrag som vice ordförande i Kinneviks styrelse och styrelseledamot i Bima av omsorg om bolagen", skrev han på Facebook.





Investmentbolaget agerade blixtsnabbt.

Redan ett dygn senare meddelade man att den nya styrelsemedlemmen Henrik Poulsen tar över Borgs uppdrag som vice ordförande. Och nyheten hade knappt kommit ut innan Borgs bild var borta från Kinneviks hemsida.





"Kinneviks styrelse har accepterat Anders Borgs beslut att lämna styrelsen, där han varit ledamot sedan 2015. Han valdes ju på nytt så sent som vid stämman i maj", skriver Torun Litzén, informationsdirektör på Kinnevik, i ett mejl.

På måndagsförmiddagen, den 7 augusti, kom nästa kalldusch.

Anders Borg lämnade ytterligare ett jobb, som rådgivare åt banken Citigroup.

– Han har själv valt att lämna och det är något som vi respekterar, sa Anneli Sundström, kommunikationsdirektör på Citi.

Båda bolagen är fåordiga och hänvisar till tidigare pressmeddelanden.



LÄS MER: Efter skandalfesten – Borg förlorar en miljon



Förlusten av två toppjobb kan bli kostsam för Borg.

Förra året kunde han plocka ut en miljon i styrelsearvode bara från Kinnevik. Och när investmentbolaget höll sin årsstämma på Hotel Rival vid Mariatorget i Stockholm den 8 maj klubbades en höjning igenom:

2017 skulle arvodet bli 1,1 miljon – 100 000 kronor mer än 2016 för styrelsens vice ordförande. Det är dock oklart hur mycket av det Anders Borg får med sig.

Dina Pengar har sökt Anders Borg via fästmön Dominika Peczynski som svarar i ett sms:

"Jag tror att både Anders och jag behöver lite lugn och ro efter den senaste tidens turbulens".





Anders Borg har fortfarande kvar sitt uppdrag för World Economic Forum.

2017 hade alla förutsättningar att bli ett toppenår för Anders Borg.

Han var en respekterad och omtyckt finansminister men har nu lämnat politiken bakom sig. Tidigare i år drog han in stora pengar på olika uppdrag och festerna avlöste varandra samtidigt som kärleken till Dominika Peczynski har blomstrat. Paret förlovade sig i maj och såg sannolikt fram emot en stor fest i januari 2018 – då Anders Borg fyller 50 år.

Men så kom magplasket.

I medierna rullades plötsligt uppgifter ut om en skandalfest i Stockholms skärgård sista helgen i juli, där Anders Borg sägs ha betett sig olämpligt, visat sitt kön och kallat kvinnor för "hora".

Borg polisanmäldes men polisen la snabbt ner förundersökningen.
