Magdalena Anderssons besked till pensionärerna
Linette Israelsson

Vid årsskiftet sänks skatten för 1,4 miljoner pensionärer. Skatteklyftan mellan pensionärer och löntagare tas bort helt för inkomster upp till 14 000 kronor, samtidigt som skatten sänks för pensioner upp till 30 000 kronor.

Sedan tidigare har regeringen tagit bort skatteklyftan för inkomster upp till 10 000 kronor.



LÄS MER: Strandhäll: ”Man ska ha ett anständigt pensionärsliv”



Men pensionärerna kräver mer än så. För de senaste åren har pensionerna halkat efter – rejält.

En starkt bidragande orsak är jobbskatteavdraget, som har ökat skatteklyftan mellan pensionärer och löntagare.

Expressen kunde nyligen publicera SPF seniorernas prognoser för framtiden. De visar att pensionerna kommer att fortsätta halka efter i förhållande till livsmedelspriser, hyror och löner – även efter den aviserade skattesänkningen.



LÄS MER: 355 000 lever under gränsen för fattigdom



Nu säger finansminister Magdalena Andersson, S, att hon vill sänka skatten ännu mer för pensionärer framöver. I dag betalar många pensionärer högre skatt än löntagare – något Andersson tycker är "orimligt".

– Den klyftan vill vi ta bort. Vi vill ta ytterligare ett steg och sänka skatten. Det är viktigt att de äldre i vårt land har det tryggt, säger hon.

Trots dessa ord kan inte Magdalena Andersson ge några besked om när en ny skattesänkning kan komma.

Kan du ge något konkret löfte till pensionärerna?

– Det kommer vi återkomma till.



LÄS MER: Så straffas pensionärer som äger sommarstuga



Du kan inte lova en skattesänkning under nästa år, utöver den aviserade?

– Nej, det kan jag inte göra. Men den som är aviserad kommer och vi vill ta ytterligare ett steg, det är viktigt att de äldre i vårt land har det tryggt.

Samtidigt kan de svenska pensionärerna få mer pengar från annat håll.

Sverige går bra just nu – och det ökar chansen för att pensionerna räknas upp i det ordinarie pensionssystemet, säger Magdalena Andersson. Under hösten kommer Pensionsmyndigheten med en ny prognos.

– Att svensk ekonomi går starkt ger bättre förutsättningar för pensionerna, säger Andersson.
