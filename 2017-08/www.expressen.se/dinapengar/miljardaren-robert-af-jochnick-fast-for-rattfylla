Miljardären Robert af
Jochnick fast för rattfylla
Johan Ronge

Enligt en kartläggning av Veckans Affärer så är grundaren av sminkimperiet Oriflame god för 3 miljarder kronor – och nu får han dagsböter på sammanlagt 7 600 kronor.

Adelsmannen Robert af Jochnick grundade tillsammans med sin bror det framgångsrika sminkföretaget Oriflame i slutet av 1960-talet.

Tidningen Veckans Affärer placerade honom förra året på en 63:e plats på dess årliga lista över Sveriges miljardärer. Hans förmögenhet uppskattades till 3 miljarder kronor.

Vid niotiden på kvällen den 6 augusti i år så hade han tillsammans med några vänner delat på en flaska vin, på en restaurang i Djursholm.

LÄS MER: Den osminkade sanningen om miljardimperiet

Därefter så skulle Robert af Jochnick skjutsa en av vännerna till tunnelbanan och stoppades då av en polispatrull. Utandningsprovet visade att han hade 0,16 milligram alkohol i utandningsluften, motsvarande 0,32 promille i blodomloppet.

En alkoholhalt som sedan bekräftades under ytterligare en provtagning på St Görans sjukhus i Stockholm.

Robert af Jochnick har nu av Norrorts åklagarkammare fått dagsböter på sammanlagt 7600 kronor. Han ska även betala 800 kronor till Brottsofferfonden.

– Jag har erkänt för polisen att jag druckit två glas vin, men jag har absolut inte erkänt något rattfylleri, säger Robert af Jochnick, som menar att han godtog böterna eftersom han inte ville ha en domstolsprocess.

LÄS MER: Kungens personliga vänner – maktelitens topp

Nu berättar Robert af Jochnick för Dina Pengar att han ändå överväger att överklaga strafföreläggandet.

– Jag hade gått på en penicillinkur i 20 dagar innan det här och jag tror att det kan ha påverkat promillehalten, säger han.

Gränsen för rattfylleri går i Sverige vid 0,2 promille och för grovt rattfylleri vid 1 promille.

Polisen tog Robert af Jochnicks körkort på plats.

Transportstyrelsen har påbörjat en utredning och allt tyder på att affärsmannen förlorar körkortet, eftersom det nästan alltid dras in vid 0,3 promille och uppåt.

– Jag hoppas få tillbaka körkortet. Jag har kört bil i 50 år utan att göra mig skyldig till något sådant här trafikbrott, säger Robert af Jochnick, som påpekar att gränsen för rattfylleri i nästan hela övriga Europa ligger på 0,5 promille, det vill säga över hans uppmätta halt.

Bröderna Jochnicks omåttliga framgångar byggdes upp i Ryssland, vilket Expressen tidigare har berättat om.

Sminkimperiet har omsatt ett tiotal miljarder kronor om året.

LÄS MER: Starkt resultat för Oriflame – som snart fyller 50 år

Det svenska dotterbolaget Oriflame Cosmetics AB omsatte förra året drygt 600 miljoner, och gjorde ett resultat efter finansnetto på drygt 15 miljoner kronor.

Bröderna Jochnick har gjort sig kända att bidra till välgörenhet och för enorm frikostighet mot sina toppsäljare. Varje år har de bjudit säljarna till en inspirationskonferens på orter vid Medelhavet.

2010 hade de bokat 35 000 övernattningar för direktsäljare på Valettas bästa hotell, på ön Malta.

Bröderna har även finansierat en av världens största riskkapitalfonder för finansiering av sociala innovationer: Acumen Fund, vilket tidningen Dagens Industri har berättat om.

Fonden har investerat närmare 1 miljard kronor i 100 företag i elva länder som i sin tur har påverkat och förbättrat livet för 200 miljoner människor i världen, enligt fondens egna siffror.

Fonden riktar in sig på energi, jordbruk, byggande av bostäder, hälsovård och utbildning, enligt Di.

Robert af Jochnick hoppas nu att strafföreläggandet inte ska svärta ner bilden av honom.

– Jag hade druckit två glas vin och det vore otroligt tråkigt om jag skulle framställas som någon rattfyllerist, säger han till Dina Pengar.
