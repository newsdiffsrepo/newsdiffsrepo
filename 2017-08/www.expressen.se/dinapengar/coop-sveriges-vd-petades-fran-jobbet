Coop Sveriges vd petades från jobbet
Leif Brännström

Kanske möttes Sonat Burman-Olsson och Magnus Johansson i ytterdörren till Coop:s huvudkontor i morse. Så snabbt gick nämligen vd-bytet.

Tidigt på onsdagen skickade Coop ut ett pressmeddelande om att Magnus Johansson tillträder som ny verkställande direktör för företaget.

Pressmeddelande inleddes med:

”Styrelsen i Coop Sverige AB har utsett Magnus Johansson till ny vd i Coop Sverige. Sonat Burman-Olsson lämnar därmed som vd och koncernchef för Coop Sverige”.



LÄS OCKSÅ: Efter förluståren – nu går det bra för Coop



En överraskande nyhet för vissa eftersom Sonat Burman-Olsson kallats för ”succe-vd” och fått fart på verksamheten inom Coop.  Under drygt tre år har Sonat Burman Olsson lett omstruktureringen av Coop och fått det förlusttyngda företaget att vända till vinst.

Hon hade handplockats  till jobbet av den tidigare styrelseordföranden Anders Sundström och kom direkt från värste konkurrenten Ica där hon var finansdirektör och vice vd.

Men på onsdagsmorgonen tog det alltså slut. I och med at Coop delas upp i två delar vill styrelsen ha en ny ledning. Därav petningen av Sonat Burman-Olsson.

– Coop har genomgått en mycket framgångsrik turn-around under Sonat Burman-Olssons ledning. Nu visar verksamheten åter lönsamhet och ekonomisk stabilitet och Coop går in i en ny fas. Vi tackar Sonat Burman-Olsson för hennes viktiga insatser, säger Coop:s styrelseordförande Tommy Ohlström i en kommentar.



LÄS OCKSÅ: Anders Sundström lämnar Coop



Av pressmeddelandet  kan man ana att bakom de fina orden från Tommy Ohlström finns en regelrätt petning av vd:n. Det bekräftas också för Dina Pengar av en källa med direkt insyn.

– Sonat blev uppsagt. Men det är egentligen inget konstigt eftersom hon anställdes på helt andra premisser är de som kommer att gälla från årsskiftet när företaget delas upp i två delar, säger källan.

Coop ska klyvas och få ett bolag med med ansvar för inköp, logistik och marknad och ett som ska driva butiksverksamheten.

Uppdelningen av bolaget fick Anders Sundström att kasta in handsken och lämna jobbet som styrelseordförande.

– Mitt uppdrag var att vända Coop från förlust till vinst och det har jag gjort framgångsrikt med mina medarbetare, säger Sonat Burman-Olosson till Dagens industri.

På en direkt fråga från tidningen reporter frågan om hon själv valt att sluta eller om hon fått sparken svarar hon att det är ”naturligt” att Coop Sverige byter vd nu när organisationen delas upp till årsskiftet.

– Det är inte så dramatiskt och dessutom tycker jag att det är underbart att kunna lämna med flaggan i topp, säger hon till tidningen.

När tidningen Chef i februari i år granskade Sonat Burman-Olsson skrev tidningen:

Sonat Burman-Olsson var en prestige-värvning från den stora konkurrenten Ica, där hon var finansdirektör och vice vd. Att ingen riktigt visste vem hon var – det är sällan finansdirektörer hamnar i rampljuset – upplevdes inte som någon nackdel, enligt de många personer som Chef har talat med. De anser att hennes bakgrund kittlade desto mer: Sonat Burman-Olsson är född i Turkiet, har studerat och arbetat i Frankrike och USA och har sedan 1980-talet bott i Sverige, där hon gjort karriär inom BP, Siemens och Electrolux innan hon kom till Ica.

Magnus Johansson som nu tar över vd-posten är ingen nybörjade i företaget. Hösten 2013 lämnade han bolaget för att gå till Mekonomen.

– Det har varit en mycket rolig och givande tid på Coop med stora och viktiga förändringar, inte minst på kategorisidan. Nu är vi på väg in i nästa fas med bildandet av Coop Sverige, som är en viktig förutsättning för Coops framgång. I det perspektivet är det en bra tidpunkt att sluta när jag nu fått ett jobberbjudande jag helt enkelt inte kunde tacka nej till, sa  Magnus Johansson när han lämnade Coop för vd-jobbet på Mekonomen hösten 2013.

Nu är han alltså tillbaka och ska ratta Coop vidare.
