Cantwell: Drevet visar hur dum vår samtid är


Sebastian Hagberg


Det är möjligt att Dan Eliasson bröt mot lagen när han frångick säkerhetsregler i hanteringen av polisens personal- och lönesystem. Det är också fullt möjligt att Eliasson talar sanning när han säger att inget lagbrott begåtts. Men det spelar ingen roll för alla tyckare och krönikörer som kräver hans huvud på ett fat, skriver Aftonbladets Oisín Cantwell i en kolumn.

Såväl ledarskribenter som politiker skyndade sig att fördöma Eliasson innan bilden klarnat, skriver han.

”’Mycket allvarligt’, morrade liberalernas Jan Björklund, medan Centerns partiordförande Annie Lööf lät undslippa ett så originellt krav som att ’en polischef ska följa lag och ordning’”, skriver Cantwell och tillägger att ingen verkar vilja invänta att saken utreds innan de dömer.

”Därtill är samtiden alldeles för rastlös, för att inte säga för dum.”
