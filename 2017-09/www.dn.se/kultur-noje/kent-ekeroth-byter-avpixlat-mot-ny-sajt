Kent Ekeroth byter Avpixlat mot ny sajt
Josefin Sköld

Avpixlat grundades 2011 som en mer avancerad version av föregångaren Politiskt Inkorrekt. Sajten blev Sveriges första stora hatsajt och fick snabbt massiv kritik för sina främlingsfientliga artiklar och hätska kommentarsfält. Den är kopplad till Sverigedemokraterna via den kontroversielle riksdagsledamoten Kent Ekeroth.

Men nu har Avpixlat lagts ned. I början av augusti registrerade i stället Kent Ekeroth och hans förening, Föreningen för Sverigevänliga intressen, domännamnet samnytt.se.

Den nya sajten, Samhällsnytt, tar vid där föregångaren Avpixlat slutade. Läsarna uppmanas att donera pengar till sajten via ett bankgironummer, som också är registrerat på Kent Ekeroths förening.

Riksdagsledamoten Kent Ekeroth dömdes för ringa misshandel i tingsrätten i slutet av juni och beviljades nyligen prövningstillstånd i hovrätten. Ekeroth sitter kvar i riksdagen och har också kvar sin ordinarie plats i justitieutskottet, men har inte deltagit i utskottsarbetet under rättsprocessen.

På Samhällsnytts redaktion finns flera personer som arbetat för eller nära Sverigedemokraterna.

Den ryska pseudonymen Egor Putilov var tidigare tjänsteman hos SD i riksdagen och jobbade nära Kent Ekeroth.

Putilov har publicerats som frilansjournalist i flera svenska riksmedier och även arbetat som handläggare på Migrationsverket. I fjol avslöjades att han verkat under flera olika identiteter. Efter att en fastighetsaffär med en rysk affärsman blivit offentlig, där Putilov tjänat mångmiljonbelopp, utreddes han för pengatvätt. Röster höjdes om att han utgjorde en säkerhetsrisk. På partiledningens uppmaning lämnade han senare sin tjänst vid riksdagen.

En säkerhetspolitiskt initierad källa reagerar på värvningen av Putilov, i kombination med Ekeroths flitiga deltagande i ryska statskontrollerade propagandakanalen Russia Today.

– Det är problematiskt med tanke på vad vi känner till om ryska påverkansoperationer inför val i andra länder, säger källan.

Bland medarbetarna på Samhällsnytt finns också flera andra personer med SD-kopplingar:

• Erik Almqvist, tidigare ekonomisk-politisk talesperson för SD, tvingades avgå från posten och lämnade partiet efter järnrörsskandalen 2012. Sedan dess har han emigrerat till Ungern där han bland annat arbetat som konsult åt partiets mediebolag Samtid och framtid.

• Mats Dagerlind, tidigare krönikör i Sverigedemokraternas tidning SD-kuriren och chefredaktör och ansvarig utgivare på Avpixlat.

• Jenny Piper, lokal SD-politiker från Ystad. På Facebook försvarar hon antisemiten och anhängaren till nazistiska Nordiska motståndsrörelsen, Bechir Rabani, som tillsammans med högerextrema tidningen Nya Tiders vice chefredaktör ligger bakom uppmaning till allmänheten att söka upp journalister i deras hem tills de slutar att granska extremhögern.

• Tommy Carlsson, journalist, har rört sig i kretsarna kring den högerextrema rörelsen Folkets demonstration och Sverigedemokraterna sedan 2015. På Facebook gillamarkerar han bland annat Björn Björkqvist, tidigare propagandachef för nazistiska Nationalsocialistisk front, visar en granskning av Expo. Carlsson är även administratör för en Facebookgrupp till stöd för den nu insomnade sajten koling.nu, knuten till högerextrema organisationen Nordisk ungdom.

Samhällsnytt uppger på hemsidan att Tommy Carlsson är chefredaktör och ansvarig utgivare. Sajten har dock inte ansökt om utgivarbevis och har inte heller någon ansvarig utgivare registrerad hos Myndigheten för press, radio och tv.

DN har sökt Kent Ekeroth och Sverigedemokraternas pressavdelning.
