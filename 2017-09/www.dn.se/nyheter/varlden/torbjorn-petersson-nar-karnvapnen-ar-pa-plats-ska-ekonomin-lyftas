Torbjörn Petersson:   När kärnvapnen är på plats ska ekonomin lyftas
Torbjörn Petersson

Den sydkoreanske experten på Nordkorea lade fram sina senaste rön när vi möttes under nästan två timmar på Seoul National University. Det var 2013, strax efter att Nordkorea hade provsprängt kärnvapen för tredje gången. Kim Jong Un hade hotat att angripa den sydkoreanska huvudstaden med kärnvapen och spänningen steg. I Vita huset satt Barack Obama.

Det var vid en tidpunkt när experter ännu tvivlade på att Nordkorea hade kunskapen för att lära sig att framställa kärnvapen som kunde placeras på robotar. Kim Jong Un beskrevs då som nu i väst oftast som en oberäknelig diktator.

Forskaren vid Seouls National University, som rankas som landets främsta lärosäte, var av en annan åsikt.

– Kim Jong Un är smart, sa han. Han kalkylerar behovet för att hans regim ska behålla makten och hans plan sträcker sig 30–40 år in i framtiden.

– De senaste veckornas upptrappade varningar av alla slag är inga hastiga infall. Tvärtom är det noggrant övervägda drag för att lägga grunden för det framtida riket.

Sa forskaren alltså för fyra år sedan.

Med facit i hand: det var som om han kunde se in i framtiden.

Jag frågade hur han kunde vara så säker.

– Genom att lyssna på Kim Jong Uns tal och läsa vad han sagt vid olika möten, svarade forskaren. Kim Jong Un tycker om att tala om vad han ska göra. Därför kan omvärlden bättre än någon gång tidigare i historien – i motsats till vad vi tror – få större vetskap om Nordkoreas framtidsplaner.

Men glöm inte att strunta i propagandan, sa Nordkoreaexperten.

Mycket tyder på att han hade rätt.

När jag på måndagen till slut fick tag på honom på telefon beklagade han att hans nya tjänstgöring inte medger kontakter med utländska journalister. Gissningsvis har underrättelsetjänsten inte råd att undvara hans tjänster.

Det hade varit intressant att ta del av hans bedömningar igen, men i stort antar jag att de inte ser så annorlunda ut nu än för fyra år sedan.

År 2017 upprör missiler omvärlden mer än tidigare. I söndags var det dags för landets sjätte provsprängning av kärnvapen. Men i själva verket har Nordkorea fortsatt på samma bana som under lång tid. Den stora skillnaden i relationen med USA är att Donald Trump flyttat in i Vita huset.

Nordkorea bryter mot FN:s regler. Nordkorea hotar säkerheten i regionen. Men den som har studerat Kim Jong Uns uttalanden kan inte vara förvånad.

Den nordkoreanske ledaren har sagt att kärnvapen är högsta prioritet. Syftet är att skydda landet från angrepp från USA. Han har sagt att målet är att Nordkorea ska bli erkänt som en kärnvapenstat.

Vid ett annat tillfälle i centralkommitténs plenum talade Kim Jong Un för flera år sedan om att i Mellanöstern har regeringar fallit, men att länder som har kärnvapen alltid klarar sig. Vilket visar att Kim Jong Un tidigt drog slutsatsen att Nordkorea inte skulle följa Libyens exempel. Där gick Muammar Khadaffi med på att förhandla bort sina kärnvapenambitioner, störtades och dödades.

Klart är att världen har undervärderat Nordkoreas förmåga – och nu ser det ut att vara för sent att stoppa utvecklingen. Landet förfogar över minst ett 20-tal kärnvapenladdningar och har enligt det amerikanska underrättelseorganet Defense Intelligence Agency redan lyckats framställa en kärnvapenstridsspets i miniatyrformat som anpassats till landets missiler.

Den andra halvan av den storslagna planen – som forskaren skymtade för fyra år sedan - har nu påbörjats i större skala på hemmaplan. Den syftar till att förbättra välståndet, i alla fall för en allt större grupp av företagare.

Vad det handlar om är en marknadsekonomi som passerat experimentstadiet och som nu breder ut sig i städerna. På landet får bönder ta överskottet av sina skördar och sälja för egen vinning.

I våras såg jag under en resa med egna ögon hur den ekonomiska aktiviteten ökat synbart i huvudstaden Pyongyang. FN:s sanktioner märktes knappt. Staden verkar må bättre än på länge.

Den marknadsekonomiska orienteringen är ingen officiell policy, den sker medan myndigheterna väljer att titta åt ett annat håll.

Uppenbarligen för att någon har räkna ut att det ger nordkoreanerna ett bättre liv.

Enligt rapporter kan invånarna från olika delar av landet sedan en tid även resa relativt fritt i landet, till skillnad från tidigare då tillstånd alltid krävts. Det betyder att bönder flyttar till städerna för att skaffa arbete till exempel inom byggnadsindustrin. Därmed kan de under en månad tjäna lika mycket som under ett helt år på fälten, rapporterade Daily NK, en webbtidning med informatörer i Nordkorea i augusti.

Förändringarna är nästan lika häpnadsväckande som de snabba framstegen inom kärnvapen och missiler.

För att behålla makten på längre sikt räcker det inte med militära hot. Kim Jong Un har därför större planer än så. Därför vill han först få landet erkänt som en kärnvapenmakt. Sedan normalisera förhållandena med omvärlden och därefter från grunden bygga upp hela det trasiga nordkoreanska samhällssystemet som Kim Jong Uns far lämnade efter sig. Allt enligt forskaren som nu försvunnit in i dimman av hemliga uppdrag.
