Sydkorea övar skarpt mot Nordkorea
Ossi Carp

”Om fienden utför en provokation över eller under vatten kommer vi omedelbart att slå tillbaka och begrava dem till sjöss”, säger befälhavaren Choi Young-Chan i ett uttalande enligt Korea Times. Flera av flottans stora fartyg deltog i övningarna, som genomfördes i Japanska havet, enligt uttalandet där det framgår att ytterligare en fyra dagars marinövning ska göras från onsdag, vid sidan av den sedan tidigare planerade koreansk-amerikanska ubåtsövningen som börjar på torsdag.

Sydkorea har tidigare genomfört en militärövning med ballistiska robotar som svar på kärnvapentestet. I övningen simulerades en attack mot ett område i Nordkorea som i söndags genomförde sitt hittills sjätte och största kärnvapentest, minst 100 kiloton enligt Sydkorea som säger att det finns tecken på att Nordkorea förbereder ännu en robotuppskjutning.

Enligt uppgifter till den sydkoreanska nyhetsbyrån Yonhap har Nordkorea setts flytta en ICBM (interkontinental ballistisk robot) mot landets västkust, där det finns en anläggning för uppskjutning av robotar. Flytten av roboten ska ha påbörjats under måndagen och sker nattetid för att undvika övervakning.

Efter mystiska jordskalv i Nordkorea – magnituder beräknande till mellan 5,7 och 6,4 – tidigt i söndags morse svensk tid bekräftade en nordkoreansk nyhetssändning att provsprängningar genomförts med ”total framgång”. Atombomberna över Nagasaki och Hiroshima 1945 – ”Fat man” och  ”Little Boy” – hade sprängkrafter på 21 respektive 15 kiloton.

Enligt nyhetssändningen handlade det om en kompakt bomb som ska kunna få plats i en interkontinental robot – underförstått: kan nå USA. Japans utrikesminister Taro Kono sade i statliga NHK:s tv-sändning att ”vi har dragit slutsatsen” att skakningarna utlösts av en atombomb.

Även om det anses klart att det var en atombomb är steget långt från en "enkel" sådan, en fissionsbomb, till en mer avancerad termonukleär laddning, en vätebomb
