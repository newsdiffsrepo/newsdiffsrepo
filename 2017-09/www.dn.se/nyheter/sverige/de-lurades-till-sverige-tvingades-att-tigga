De lurades till Sverige – tvingades att tigga
Stefan Lisinski

Det var en tidig morgon i januari i år som polisen slog till mot en nedlagd fabrik i samhället Högfors i Ljusnarsberg. Där inne, i den nedslitna lokalen, fanns ett tiotal tiggare från Bulgarien som skulle köras ut till sina platser vid livsmedelsaffärer och systembolag i Lindesberg, Borlänge, Ludvika, Grängesberg och Frövi. En av männen ryckte en polis i ärmen och började berätta.

Läs mer: Ledare: Tiggardebatten handlar om människor

– Vi blir tvingade att tigga, och de tar alla våra pengar, sade mannen.

Polisen i Bergslagen hade fått tipset från sina kolleger i Bulgarien. Tiggare som återvänt från Sverige hade berättat om vilka förhållanden de levt under i Sverige. Den bulgariska polisen föreslog ett samarbete med kollegerna i Sverige och hela härvan började rullas upp.

De boende hade olika historier. En man, som hade blivit utsliten av att arbeta med att tömma sopor i sin hemstad Sofia, hade lockats till Sverige med sin hustru och två barn i förskoleåldern. Han berättade först att han betalade 50 kronor i veckan i hyra för sovplatsen. Resten av pengarna fick han behålla.

Men både mannen och hans hustru är analfabeter och kunde inte heller räkna. Dessutom var de till en början rädda att berätta för mycket.

När polisen undrade hur mycket mannen hade tjänat så kunde han inte svara på det. En vän hade hjälpt honom att skriva det på en lapp.

Pengarna, berättade han, hade lagts i ett kuvert med hans namn som fanns inlåst i ett kassaskåp, tillsammans med familjens id-handlingar. Den som hade tillgång till kassaskåpet var fastighetsägaren, en man från Bulgarien som kommit till Sverige några år tidigare och köpt den slitna byggnaden.

Rummen var nerkylda och flera fönster var trasiga. Foto: Polisen

Så småningom kröp det fram att mannen som ägde fastigheten plockade pengar ur deras kuvert för bilresorna ut till platserna där de skulle tigga, samt för ved, cigaretter och den sprit som tillverkades i fabriken. Hur mycket pengar som fanns kvar hade mannen ingen koll på.

Polisen undrade om han hade funderat på att åka hem till Sofia med sin familj.

– Jag vet ingenting. Jag vet inte hur jag skulle åka härifrån, svarade mannen.

Flera av de andra tiggarna hade liknande historier. De hade blivit lovade byggjobb i Sverige, men det visade sig att den enda försörjning som fanns var tiggeri.

Men det fanns också tiggare som berättade att de hade blivit bra behandlade. Deras pengar hade försvarats i kassaskåpet av säkerhetsskäl, påstod de.

– Några av tiggarna har haft bättre villkor än de andra, och har fått behålla mer pengar. Men det finns också en grupp som helt enkelt inte har vågat berätta för oss, säger Anna Lagerdahl vid människohandelsgruppen hos polisen i Bergslagen.

De två huvudmännen är båda från Bulgarien och har varit i Sverige i några år. Till en början försörjde de sig som bärplockare. För några år sedan köpte de fastigheterna där tiggarna kunde bodde. Båda nekar till brott. Snarare har de hjälpt tiggarna, menar de.

– Min klient nekar till att han skulle ha utnyttjat eller ha skott sig på andra, säger hans advokat B-O Ullsåker till DN.

Rättegången i Örebro tingsrätt väntas pågå fram till slutet av oktober.

Det här är det mest omfattande människohandelsmålet i Sverige som handlar om tiggeri. Per Englund vid polisens Nationella operativa avdelning, Noa, berättar att det finns flera liknande mål ute i Europa. Han tror att det kan bli fler rättegångar i Sverige framöver.

I den slitna byggnaden bodde ett tiotal tiggare. Foto: Polisen

– Vi har börjat få ordning på vårt arbete mot människohandel så det kommer nog fler fall, säger han.

Både inom polisen och i hela Sverige har debatten varit hård om hur mycket av tiggeriet som kan räknas som människohandel. Polisen gjorde därför en kartläggning år 2015. Slutsatsen var att människohandel förekommer, men inte i samband med allt tiggeri.

– I många fall är det fattiga människor som sluter sig samman för att ta sig hit för att tigga, ofta inom familjerna, utan att någon blir utnyttjad. Men i andra fall är det fattiga människor som blir lurade och utnyttjade. De får tigga utan att få behålla pengarna, säger han.

Per Englund betonar att människohandel är ett brott som kräver aktivt polisarbete för att upptäcka. Brottsoffren, tiggarna, är ofta svaga personer som inte själva gör några anmälningar.

Anna Lagerdahl framhåller att poliserna ute på fältet måste få utbildning för att kunna upptäcka misstänkt människohandel.

– Vi fick in en anmälan om att det hade blivit bråk mellan några tiggare om vilka platser de skulle sitta på. Det utreddes först som ett olaga hot, men när vi tittade närmare på vad en tiggare berättade så såg vi att det rörde sig om misstänkt människohandel, berättar hon.

Samarbetet med polisen i tiggarnas hemländer har varit mycket viktigt. Både Anna Lagerdahl och Per Englund säger att polisen i Rumänien och Bulgarien har varit mycket motiverade att komma tillrätta med brottsligheten.
