Tuffaste förhållandena någonsin i ”Ö till Ö”
Nils Palmgren



Segern firade de med att värma sig i bastun.

Klockan kvart i sex på måndagsmorgonen gick starten av den tolfte upplagan av swimrun-tävlingen Ö till Ö. 150 tvåmannalag, totalt 300 deltagare från hela världen, startade i Sandhamn och sju timmar, 58 minuter och sex sekunder senare tog sig Försvarsmaktens lag i mål vid Societetshuset på Utö som totalsegrare.

Då hade de sprungit totalt 65 kilometer och simmat tio kilometer för att ta sig mellan de två platserna under mycket svåra förhållanden. De hade passerat 26 öar och tagit sig ner i och upp ur vattnet 50 gånger.

Ett enormt kraftprov, men det är fler som vill testa sin förmåga att pressa sig till det yttersta. Ett 100-tal lag stod på kö för att få delta när startplatserna var slut.

Den längsta simsträckan är 1.780 meter i öppet vatten, den här gången med ordentliga vågor.Men Daniel Hansson tyckte inte att vågorna var något större problem. Vinden var nordostlig vilket gjorde att de tävlande hade medvind.

– Vågorna gjorde att det självklart blev svårare att simma, men det jobbigaste var att det blev så starka sidoströmmar. På de smala passagerna var det så strömt att där fick vi sprinta mot slutet för att vi inte skulle missa att komma dit vi ville.

De tävlande har våtdräkter och på fötterna terrängskor. I år gjorde regnet klipporna såphala, vilket ställde till stora problem.

– När det var sådana partier fick vi lägga fokus på att hålla oss på benen och inte göra några misstag.

Efter halva tävlingen var det tre herrlag som gått loss och där det bara skilde sekunder. Men under den längsta löpsträckan på Ornö, en och en halv timme före målet, satte Daniel Hansson och Jesper Svensson in stöten.

– Vi kände oss starka så vi la in en lite annan växel för att se hur de andra svarade. Men ingen svarade, så då höll vi det tempot.

I mål var de åtta minuter före närmaste lag. Det här var första gången som de tävlade tillsammans, men för Daniel Hansson var måndagens seger hans tredje. I par med Lelle Moberg vann han 2016 och 2014 och kom tvåa 2015.

Så hur firar ni segern?

– Jag var rätt slut när jag kom i mål, men jag har fått lite mat och duschat och sedan har jag suttit i bastun en kvart, så nu mår jag bra igen, säger Daniel Hansson och tillägger:

– Så i kväll blir det bankett på Societetshuset.

Under de svåra förhållandena var det många lag som tvingades ge upp för att de inte klarade de olika tidsgränser som arrangörerna satt upp utmed banan. Den sista tidskontrollen var klockan sex på kvällen och de sista tävlande beräknas gå i mål runt klockan åtta på kvällen, alldeles innan mörkret slår till.

– De sista lagen har säkerhetssimmare med i vattnet, för det är de som kommer vara tröttast för de har varit ute längst, säger presschefen Josefine Ås.

Läs mer: Vadet på krogen skapade ett VM som tänjer gränser – Bildspel och reportage om hur tävlingen Ö till Ö startades
