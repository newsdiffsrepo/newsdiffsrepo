Kristerssons fem tuffaste utmaningar
Lena Mellin

Hittills har fyra länsförbund nominerat sin kandidat till att efterträda Anna Kinberg Batra som M-ledare. Alla har sagt att de vill ha Ulf Kristersson, i dag ekonomisk talesperson.

Därför var det ingen större överraskning att Kristersson, efter sonderingar med sitt eget förbund hemma i Sörmland och med valberedningens ordförande, gick ut och meddelade att han kandiderar.

I praktiken är valet av nu M-ledare därmed redan klart. Men han får inget lätt jobb. Tvärtom måste det betraktas som ett av de svåraste i svensk politik just nu. Här är hans tuffaste utmaningar.

1. Opinionssiffrorna. Stödet för Moderaterna i väljarkåren är nu nere på samma nivå som vid katastrofvalet 2002.

De måste upp, annars blir det ingen Alliansregering. Centerns framgångar är visserligen övertygande med de räcker inte för att kompensera för både Liberalernas och Moderaternas tapp.

När han väljs den 1 oktober är det mindre än ett år kvar till valet. Det är med andra ord bråttom, väldigt bråttom.

2. Sverigedemokraterna. Vägen utför för Anna Kinberg Batra grundlades den 19 januari i år när hon meddelade att Moderaterna skulle börja förhandla med Sverigedemokraterna i riksdagen. Inte om budgeten, men om allt annat.

Kinberg Batra lyckades aldrig förklara den nya partilinjen så människor fattade vad hon menade. Ulf Kristersson tycker att frågan fått alldeles för stora proportioner.

Det räcker inte, han måste göra oerhört tydligt hur han vill att samröret mellan Moderaterna och Sverigedemokraterna ska se ut.

På Facebook skriver Kristersson att han inte gillar Jimmie Åkessons parti vars politik har ”främlingsfientliga inslag”. Men vill SD rösta på Alliansförslag har han inget emot det.

Något klarare än Kinberg Batra är han alltså. Även om det är ganska onödigt att påpeka att SD givetvis får rösta vilka förslag de vill, det har Moderaterna inte något med att göra.

3. Framstå som både ny och gammal. En ny partiledare måste framstå som just ny – och nydanande. Men samtidigt kan inte allt gammalt kastas ut, väljarna gillar inte alltför tvära kast.

Det Kristersson kommer att få svårast med är att framstå som ny. Han har en lång partikarriär bakom sig, står för samma politik som Anna Kinberg Batra och sade en gång i tiden ja och amen till Decemberöverenskommelsen, DÖ, en skapelse som de flesta i dag tar avstånd från.

Dessutom hävdar en rad personar att Kristersson har svårt att fatta beslut. Det är ingen bra egenskap för en partiledare. Det är heller ingen bra egenskap för den som vill framstå som ny och fräsch.

Då måste man först fatta beslut. Och sedan förverkliga det.

4. Ena Alliansen. Laget går före jaget, skriver Ulf Kristersson på Facebook och hyllar Alliansen.

Men i nästa sekund skriver han att han vill att Alliansen bildar regering även om de är mindre än rödgröna partierna. Det kan han göra i trygg förvissning om att riksdagen även efter nästa val kommer att ha en högermajoritet.

Men har han stöd för den inställningen bland Allianskollegerna? Nej, både C och L är starka motståndare, KD något lamare men ändå emot.

Men ska Alliansen, där samarbetet i stort sett legat nere sedan valet fram till i våras, måste uppträda enat om de ska ha en chans att vinna nästa år.

5. Moderaterna. Hans eget parti tillhör, hur konstigt det är låter,  Kristerssons största utmaningar. Och det av flera skäl.

För det första går partiet inte i takt. Och det måste de göra för att ha en chans att nå förra årets 23-procentsnivå.

Han måste också gjuta mod i partimedlemmarna som givetvis noterat att stödet för M halverats sedan 2010.

Han måste få dem att tro att en valvinst är inom räckhåll. Inför förra valet var det många som talade om ”blodbadet” redan månader före valet. Och har man den inställningen lär det garanterat gå dåligt.

Men framför allt måste han få väljarna att begripa vilka frågor som Moderaterna tycker är viktigast och vad partiet vill göra på dessa områden. I dag är det få som vet vad partiet vill. Det är en dödssynd av ett politiskt parti.

Vill du vara med och svara på Inizios undersökningar där vi tar reda på vad svenska folket tycker om olika frågor? Resultat presenteras bland annat i Aftonbladet. Det är frivilligt att svara, du är anonym och kan gå ur när du vill. Klicka här för att läsa mer och gå med!
