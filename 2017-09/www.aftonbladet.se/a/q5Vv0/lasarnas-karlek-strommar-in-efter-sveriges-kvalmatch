Läsarnas kärlek strömmar in efter Sveriges kvalmatch
Sofia Olsson Olsén

Jag har sådan tur att jag nästan alla dagar och alla stunder har kul på jobbet. Det är jag så tacksam för och jag tänker ofta ödmjukt på det, i just tacksamhet. Men sedan är så klart vissa dagar trots allt roligare än andra. Som den i lördags.

Jag tror att flera av mina medarbetare – som trots planerad helgledighet plötsligt befann sig i arbete denna soliga höstdag – håller med. Vi jobbade alla för att kunna sända herrmatchen i fotboll mellan Sverige och Vitryssland till landskampssugna VM-kvalstittare, efter att förhandlingarna mellan Discovery och Com hem/Boxer inte nått någon lösning. Konflikten betyder att miljoner tv-tittare saknar kanaler som Kanal 5 och Eurosport. De missar inte bara övriga program som kanalerna sänder utan även just kvällens kvalmatch.

Så uppdraget var enkelt, men inte okomplicerat. Vi ville se till att hela svenska folket skulle kunna se matchen genom att erbjuda Kanal 5 gratis för alla användarna på aftonbladet.se.

Vi lyckades och vid 19-tiden i går kväll kunde vi berätta om överenskommelsen. Vid sådana tillfällen är det, som sagt, verkligen kul att jobba.

För mig är det självklart att Nordens största mediesajt och svenskarnas primära nyhetskälla ska vara en del i att försöka lösa situationer som den här. För vi kan ju inte riskera att miljoner människor skulle missa matchen.

För Aftonbladet blev det också en historisk söndagskväll. Vi erbjöd inte bara initierad journalistik om matchen – hos oss kunde du också se den.

Det här visar dessutom något mer. Att traditionell tv förlorar allt mer i betydelse. Vi tittar alltmer på tv genom våra datorer och internet är nu svenska folkets huvudsakliga nyhetskälla, före TV. Aftonbladet når över 3,5 miljoner dagliga unika läsare och användare så vi är helt enkelt en perfekt partner.

En lunchdejt jag hade för några veckor sedan – en person som egentligen är en vanlig nyhetskonsument, men som har lite mer koll – sa förresten med sådan självklarhet att ”nyhets-tv snart enbart kommer att konsumeras via tidningarna”. Jag blev nästan lite förvånad över hens väldigt tydliga och tvärsäkra övertygelse, men visst tror och hoppas jag också det. Vi är på god väg dit, det visar inte minst siffrorna.

Och när Sverige vinner och tar tre poäng i Minsk strömmar Aftonbladet-användarnas kärlek in.Vissa redan under matchen.”Stort tack för att ni gjorde det möjligt för oss att se fotbollsmatchen. Bra att Aftonbladet finns. Ni tar ansvar när andra inte gör det. Himla schyst av er”, skriver bland annat Kurt i Göteborg.

Tack Kurt, nu gjorde du min jobbmåndag också.
