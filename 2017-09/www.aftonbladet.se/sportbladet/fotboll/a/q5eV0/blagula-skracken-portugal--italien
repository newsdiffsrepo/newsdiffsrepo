Blågula skräcken: Portugal & Italien
JARKKO PÄIVÄNIEMI

2–3 mot Bulgarien och 4–0 mot Vitryssland gav Sverige 15 minuspoäng på Fifas världsrankning – ned från 933 till 918 poäng.

Det innebär att Blågult har tappat från en topp 4-placering och är seedat sexa av de nio lag som för tillfället är grupptvåor i det europeiska VM-kvalet.

Förbundskapten Janne Andersson:

– Det kommer en upp­daterad rankning efter denna samling och då får man en fingervisning. I nästa samling har vi klart för oss vilka vi ska titta på.

Men Sportbladet har – med hjälp av Fifas hemsida – räknat och kan ge Andersson en vink redan nu.

De fyra högst rankade lagen lottas mot lag 5–8 (sämsta grupptvåan missar playoff) och det ser ut att bli en rysare för de inblandade nationerna.

Räknat på oavgjorda resultat i matcherna som kvarstår i kväll (Irland–Serbien, Italien–Israel och Island–Ukraina) ger en rankning som toppas överlägset av EM-vinnaren Portugal. Sverige ligger sexa (hela tabellen här bredvid).

Men det finns ett visst hopp för Sverige att kliva över strecket igen.

⁠ Grupp C: Nordirland, som i praktiken är klar grupptvåa och just nu seedat fyra, har kvar att möta Tyskland hemma och Lasse Lagerbäcks Norge borta. Noll poäng i de matcherna ger Sverige stor hjälp.

⁠ Grupp I: Kroatien leder den jämna gruppen, Ukraina är tvåa och Island trea. En isländsk seger mot Ukraina i kväll vore perfekt samtidigt som Kroatien knäcker Turkiet borta. Då lär kroaterna – med hög rankningspoäng (1 012)  – vinna gruppen och Island har slagläge att bli tvåa.

Om Ukraina vinner i Reykjavik når de 1 055 poäng och ger Sverige ett svårt läge.

Island föll överraskande borta mot Finland senast.

– Vi är mentalt starka trots förlusten mot Finland. Vi är redo – det syns i ögonen på spelarna, säger lagkaptenen Aron Einar Gunnarsson.

Men även om vi får hjälp finns det finns fler faror för Blågult också.

⁠ Grupp D: Serbien toppar före Irland, men Wales (1 053 poäng) är trea och möter just Irland i sista omgången. Drömmen för Sverige är om Moldavien skulle skrälla och ta poäng av Wales i kväll. Även Serbien (713 poäng) som tvåa vore en jackpott.

Lag som med hyfsad sannolikhet också kan bli grupptvåor – och deras rankningspoäng just nu:

Grupp B: Schweiz (i stället för Portugal) 1 210

Grupp D: Wales (i stället för Irland) 1 053 (1 089)

Grupp E: Danmark (i stället för Montenegro) 848

Grupp H: Grekland (i stället för Bosnien-H) 665

Grupp I: Kroatien (i stället för Ukraina) 1 012                   Island (i stället för Ukraina) 860 (932)

OBS! Beräknat på oavgjorda resultat i kväll. Inom parentes är segrar för Wales och Island i kväll.
