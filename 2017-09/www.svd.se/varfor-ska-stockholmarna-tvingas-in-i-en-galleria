Elisabet Andersson:
Ska stockholmarna tvingas in i en galleria?

Elisabet Andersson

Staden förändras och det finns ingen anledning att hemfalla åt sentimentalitet. Det är nog både författaren Mustafa Can och kultur- stadsbyggnadsborgarrådet Roger Mogert (S) överens om.

Däremot finns det ständigt anledning att diskutera hur olika politiska beslut formar staden och det liv vi lever i staden.

Södermalm och Per Anders Fogelström har varit utgångspunkten för SvD:s uppmärksammade debattserie ”Stockholm – drömmarnas stad?”. Många har läst, många har delat.

Och även om många svenskar struntar blankt i Söder, för att inte tala om Slussen som ska knyta ihop Söder med Gamla stan, så dyker här ständigt upp nya saker som är intressanta stadsbyggnadsfrågor även för fler än välmående innerstadsbor.

På onsdagen presenterade Stockholms stad en överraskande nyhet om Slussenprojektet. Ansvarige arkitekten Spencer de Grey, från London, fanns på plats. Nu handlade det om hur Södermalmssidan av Slussen, vid Södermalmstorg, ska hanteras. Vi är på prestigeplats mitt i huvudstaden. Enligt pressinbjudan ska här uppföras en ny ”publik byggnad” kallad Mälarterrassen. Eller är det i själva verket en galleria omdöpt till mötesplats?

Den som hoppats på ett kulturhus på Slussen (ett gammalt vallöfte från S) blir i alla fall besviken. Detta är en kommersiell anläggning. Atrium Ljungberg ska bygga och driva det hela, på ritningarna står det ”market” och ”restaurants”. Ärendet ska behandlas i Exploateringsnämnden inom kort.

Borgarrådet Roger Mogert säger att han utgår från att här även ska finnas plats för kultur, exempelvis ett bibliotek eller en läsesalong, men några löften kan han inte ge.

Det är inget konstigt att nya Slussen ska rymma kommersiell verksamhet. Och den nya byggnaden kan säkert bli intressant, med en slits som ska garantera utsikt och takterrasser där man ska kunna vistas à la Operahuset i Oslo.

Det konstiga är hur anläggningen verkar syfta till att människor ska sicksacka sig genom en galleria istället för att få en enkel och snabb promenad mellan Gamla stan och Söder. En grundidé med Nya Slussen har varit att ge en genare och bättre koppling mellan stadsdelarna. Men nu är den låga gångbron och den raka trappan, som skulle ge ett rakt och begripligt stråk, borta. Istället ska människor ledas i sicksackmönster eller ta tvärställda rulltrappor inne i gallerian.

Arkitekten Spencer de Grey presenterar det hela som att människor långsamt ska ströva upp mot Söder, och stanna till här och där för en drink eller något att äta.

Men forskaren och stadslivskonsulten Alexander Ståhle menar att det hela är feltänkt. ”Stockholmarna ska inte behöva klättra sig igenom en galleria”, säger han och menar att gångtrafikanter erbjuds att välja mellan den breda bilbron längre bort mot Saltsjön och en vandring genom en handelsplats.

Skönhetsrådets Henrik Nerlund ser hur ett viktigt gångstråk från Drottninggatan via Västerlånggatan till Götgatan schabblas bort. Trafikborgarrådet Daniel Helldén (MP), som är ansvarig för gångtrafiken i staden, är också han kritisk.

Hur gick detta till? Är det handelskonsulter som fått styra här i ett av Söders viktigaste lägen? Per Anders Fogelström skulle definitivt ha önskat sig bättre fingertoppskänsla.
