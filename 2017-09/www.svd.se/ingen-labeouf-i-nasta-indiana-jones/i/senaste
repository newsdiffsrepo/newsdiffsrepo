Ingen LaBeouf i nästa "Indiana Jones"

TT

Det blir ingen återkomst för Shia LaBeoufs rollfigur Mutt Williams i den femte "Indiana Jones"-filmen, berättar manusförfattaren David Koepp för Entertainment Weekly.

LaBeouf – aktuell som tennisspelaren John McEnroe i filmen "Borg/McEnroe" – spelade Indiana Jones son i "Indiana Jones och kristalldödskallens rike", den fjärde (och mestadels utskällda) filmen om Harrison Fords ikoniske arkeolog. Men i del fem kommer han alltså inte att synas till.

– Harrison spelar Indiana Jones, det kan jag säga med säkerhet. Shia LaBeoufs rollfigur är inte med i filmen, säger Koepp.

På frågan om när regissören Steven Spielberg kan tänkas påbörja inspelningen av film nummer fem svarar Koepp:

– Det är upp till herrarna Spielberg och Ford. Vi har ett manus som vi är rätt nöjda med. Förhoppningsvis blir det Stevens nästa film.

"Indiana Jones och kristalldödskallens rike" hade premiär 2008.
