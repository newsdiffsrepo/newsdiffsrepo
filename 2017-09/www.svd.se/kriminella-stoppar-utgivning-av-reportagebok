Kriminella stoppar utgivning av reportagebok

TT

I mars skulle boken "Följ fucking order: Ett reportage om Södertäljemaffian" nå bokhandlarna. Men efter påtryckningar från kriminella valde Brombergs förlag att stoppa utgivningen, rapporterar Medierna i P1.

Enligt författaren Ann Törnkvist ska gängledaren för Södertäljenätverket, som är dömd till livstids fängelse, ha invänt mot ett kapitel i boken. När Törnkvist informerade förlaget om detta valde de att inte ge ut boken.

"Jag har ganska stor förståelse för att ett litet förlag känner att de inte kan värja sig mot eventuella repressalier, men jag fick inte tid på mig att ta reda på hur allvarlig situationen var. Som jag sade i inslaget handlade det mer eller mindre om ett enda kapitel i boken som gängledaren tyckte förolämpade hans heder", skriver Ann Törnkvist i ett mejl till Svensk Bokhandel.

Törnkvist har fått tillbaka rättigheterna till manuset och skickat det vidare till andra förlag. Dorothea Bromberg säger i en kommentar till Medierna att förlaget redan den 14 december beslutade att avstå från utgivningen "på grund av säkerhetsfrågan".
