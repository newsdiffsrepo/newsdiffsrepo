Beskedet: Nordea lämnar Sverige – flyttar till Finland

Annakaisa Suni

Ett 18 månader långt drama är över. Nordea har till slut bestämt sig: bankens huvudkontor kommer att överge Stockholm, och flytta till Finland och Helsingfors.

– Vi ser flytten som ett viktigt strategiskt steg när det gäller att placera Nordea på jämbördig fot med jämförbara europeiska banker, skriver Nordeas styrelseordförande Björn Wahlroos i ett pressmeddelande.

Finland är medlem i EU:s bankunion, vilket redan tidigare lyfts fram som en fördel för landet. Även Sverige och Danmark har börjat utreda medlemskap i unionen efter att Nordea gick ut med sina flyttplaner. Den svenska regeringen har tidigare backat från sina planer på att införa en bankskatt och delvis från planerna att höja resolutionsavgiften.

Nordeas aktie steg med knappt 2 procent efter flyttbeskedet, men föll sedan tillbaka och var upp med 0,4 procent när Stockholmsbörsen stängde på onsdagen.

Den svenska bankverksamheten påverkas inte av beslutet, framhåller Nordea. Flytten innebär att något hundratal tjänster lämnar landet och hamnar i Finland.

– All verksamhet på hemmamarknaderna i Norden förblir oförändrad, och ur ett kundperspektiv blir det inga förändringar i vår dagliga verksamhet, skriver Nordea i pressmeddelandet.

Däremot kan flytten få stora konsekvenser på flera andra håll. Och bland andra finansminister Magdalena Andersson (S) har pekat på att de inte enbart är negativa.

– Om de lägger huvudkontoret i ett annat land minskar risken för svenska skattebetalare den dagen det blir en krasch, sade Magdalena Andersson till SvD tidigare i år.

Samtidigt kan faktiskt svenska bankkunder gynnas, påpekade Bankföreningens chefsekonom Johan Hansing i en artikel i SvD på tisdagen. Då statens insättningsgaranti i ett slag skulle omfatta betydligt färre insättningar, skulle de övriga bankerna inte krävas på lika omfattande avsättningar till den fond som delvis ska täcka kostnaderna.

– Det borde leda till att kraven på fondering sänks på de övriga bankerna. Det betyder lägre avgifter på de övriga bankerna – och förmodligen också lägre kostnader för bankernas kunder, sade Johan Hansing.

Däremot innebär flytten ett hårt slag mot Stockholms planer på att bli en av Europas fem största finansmetropoler till 2020, påpekar Andreas Hatzigeorgiou, chefsekonom på Stockholms Handelskammare, till SvD.

– Det hjälper oss verkligen inte, och det kan rent av stjälpa oss. Och framför allt, om regeringen går vidare med planerna på en bankskatt skulle det innebära dödsstöten för planerna, säger han.
