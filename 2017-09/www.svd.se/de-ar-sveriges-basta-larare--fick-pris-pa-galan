De är Sveriges bästa lärare enligt sina elever

Cecilia Burman

Omkring 400 personer deltog i årets upplaga av Lärargalan som hölls på Berns i Stockholm där bland andra Adam Tensta, Patrik Isaksson, Urban Cone och Wictoria uppträdde.

Åtta priser i olika kategorier delades ut, men galans stora vinnare blev Vedran Maras, högstadielärare på Ängslättskolan i Malmö och Elisabeth Ennerberg som är lärare på Täby Enskilda gymnasium i Stockholm.

De fick ta emot det stora Lärarskapspriset i konkurens med 3 000 nominerade lärare – vilket är dubbelt så många som i fjol. Enligt Lärargalans grundare, Beata Kull har uppemot 20 000 elever hört av sig för att nominera sina favoriter.

– Vi vill verkligen fokusera på relationen mellan elev och lärare, för det är ju tack vare eleverna som Lärargalan finns. Det som vi kallar lärarskapet handlar delvis om att lärarnas arbete ska synliggöras, men också att eleverna ska känna att de kan göra sina röster hörda, säger Beata Kull.

Så vad är en bra lärare?

Enligt Beata Kull finns det några nyckelteman som återkommer i elevernas formuleringar. Bland annat vikten av äkta engagemang, humor, värme och tydliga riktlinjer samt djupförståelse för ämnet.
