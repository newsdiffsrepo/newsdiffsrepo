Eliasson: ”Jag har inte brutit mot lagen”

TT

Dan Eliasson säger att han har varit på tjänsteresa, men nu vill han räta ut frågetecknen kring vad som skedde när polisen behövde hjälp med att hantera sitt lönesystem, Palasso, 2015.

– Vi är helt trygga med att den lösning vi har valt är i enlighet med säkerhetsskyddsförordningen, säger rikspolischefen.

Anledningen till det är att IT-driften hanterades helt och hållet inom Sverige och inom Polismyndigheten samt att det redan fanns säkra krypteringslösningar, säger Eliasson.

– Det här var för att hitta alternativa säkra lösningar till försvarsmaktskrypto. Det hade ingenting med effektivitet, tidspress eller någonting liknande att göra utan det var så att vi kunde betala ut våra löner.

Tomas Landeström, polisens IT-chef, säger att det inte fanns anledning att använda Försvarsmaktens kryptering.

– Vi tittade över de olika alternativen och fann att det var snabbare, bättre och enklare för alla parter och minst lika säkert att använda det vi redan hade.

Polisen menar att informationen om bland annat anställdas namn, personnummer, löner och information om anhöriga "inte har varit äventyrad på något sätt". Tomas Landeström säger att det inte skickas någon information mellan systemet Palasso och det kanadensiska företaget CGI överhuvudtaget.

– Det är en uppkoppling där den här leverantören sitter uppkopplad i våra datanät. De är godkända med säkerhetsskyddsavtal och registerkontrollerade, som det ska vara. De arbetar i vårt datanät och våra servrar i Kronoberg, precis som all annan personal vi har, både anställda och konsulter, säger han.

TT frågar Dan Eliasson vad som i sådana fall har bidragit till missförståndet om beslutet.

– Det är väldigt svår materia. Det är också så att Transportstyrelsen skickar sina ekon i sammanhanget, det finns en osäkerhet. Det är också svårt för oss att kommentera frågor om krypterad kommunikation för de frågorna är faktiskt kvalificerat hemliga och har betydelse för rikets säkerhet.

Han medger dock att beslutet från våren 2015 är otydligt.

– När jag läser beslutet i dag mot bakgrund det som har skett i Transportstyrelsen så ser jag att det inte är tillräckligt bra formulerat. Det är olyckligt och beklagar jag, säger Dan Eliasson.

Säkerhetspolisen har inte upprättat någon förundersökning med anledning av uppgifterna som framkommit men går igenom dem för att se om åtgärder krävs.

– Vår uppgift är att skydda rikets säkerhet så vi säkerställer att obehöriga uppgifter inte har spridits, och vi undersöker om ett brott har begåtts, säger Johanna Blomqvist på Säpos pressjour.

Allt handlar om ett beslut som fattades i samband med att polisen behövde hjälp med sin personal- och lönehantering av det privata företag som äger systemet. Enligt Sveriges Radio Ekot gavs kanadensiska CGI åtkomst till systemet från företagets egna lokaler utanför Polismyndigheten.

För att snabba på processen beslutade Dan Eliasson våren 2015 att göra ett undantag från regeln att en krypteringsmetod godkänd av Försvarsmakten måste användas när så pass känslig information skickas mellan ett externt företag och polisen. Därmed ska rikspolischefen ha brutit mot säkerhetsskyddsförordningen, enligt Ekot.

"Gå på djupet"

Morgan Johansson säger att han informerades om Eliassons beslut i tisdags.

Har du fått någon klarhet i om polisen faktiskt brutit mot den här förordningen eller inte?

– Nej, jag har trots allt hunnit vara med ett tag, nästan 20 år. En sak har jag lärt mig, att man måste alltid se båda sidor. Det var därför jag i går (tisdag) sade att nu måste polisen komma hit, så att vi kan gå igenom det på djupet, säger Johansson, och syftar på ett möte som hållits i dag mellan hans statssekreterare och företrädare för polisen.

Moderaternas rättspolitiska talesperson och ordförande i justitieutskottet, Tomas Tobé, säger att han har talat med justitieminister Morgan Johansson och att de är överens om att både ministern och rikspolischefen Dan Eliasson ska komma till utskottet för att svara på frågor om vad som skett när det gäller polisens IT-hantering av känsliga uppgifter.
