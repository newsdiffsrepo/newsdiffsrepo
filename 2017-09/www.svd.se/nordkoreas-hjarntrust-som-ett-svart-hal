Kim Jong-uns hjärntrust förbryllar: ”Som ett svart hål”

Jan Majlard

Niklas Swanström har besökt huvudstaden Pyongyang ett 30-tal gånger.

– Jag har jobbat med Nordkorea sedan 1991, men har ännu ingen jättetydlig bild av hur och varför beslut tas och verkställs. Därför blir jag också oerhört skeptisk när andra uttalar sig tvärsäkert om vad som händer i landet. Jag har försökt lägga pussel under årens lopp, men vill inte bli kallad Nordkoreaexpert, säger han till SvD.

En annan svensk flög på måndagen in till huvudstaden Pyongyang. Nye ambassadören Jonas Wendel kommer närmast från jobbet i Paris.

– Han kommer onekligen i ett intressant läge, säger Niklas Swanström som följer utvecklingen kring nukleära provsprängningar och en ökad spänning till omvärlden med stort intresse.

Han säger ändå till SvD att det framstår som sannolikt att den rådgivande församlingen bakom Kim Jong-un är liten och föränderlig:

– Folk kan förvisas ut på landsbygden. Det är en ruljans, men det är svårt att säga hur stor den rådgivande cirkeln är, säger Niklas Swanström.

Under sina besök i Nordkorea har han försökt få mer information om hjärntrusten kring Kim Jong-un.

– Man har en ”minder” med sig och har rätt att ta promenader. Men inte heller de nordkoreaner jag träffat verkar ha någon vetskap. Jag har frågat vem som är nästa påläggskalv? Men det är ingen som kan svara på det, berättar Niklas Swanström.

Sajten North Korea Leadership Watch publicerade på söndagen en bild där ledaren Kim Jong-un besöker landets institut för framställning av kärnvapen. Högste chefen Ri Hong Sop och chefen för vapenframställning Hong Sung Mu är namngivna i bildtexten.

I augusti publicerade samma källa en bild på Kim Jong-un sittande framför en karta omgiven av flera militärer med uppenbar hög gradbeteckning. De namngavs som general Kim Rak, Kim Jong Sik, hög chef inom vapenframställning samt Hwang Pyong So, general inom KPA, Nordkoreas militär.

– Den enda fasta makten utgörs av partiet och militären. Men att få någon mer detaljerad överblick är svårt. Toppcirkeln är liten, säger Niklas Swanström.

Den senaste tiden har fokus legat på den stängda nationens förmåga att producera och anfalla med hjälp av kärnvapen.

Men hur stor är armén?

– Över miljonen, så mycket kan jag säga, svarar Niklas Swanström.

Det finns inte heller några bekräftade uppgifter om ledaren Kim Jong-uns ålder, som i december 2011 efterträdde fadern King Jong II och som halvåret senare tilldelades den nordkoreanska statens näst högsta titel, wonsu.

– Han är högsta hönset. Det är en komplicerad bit att gå igenom vilka titlar som han ärvde av fadern, säger Niklas Swanström.

Kim Jong-Un har rapporterats vara född någon gång under första hälften av 1980-talet. Han har beskrivits som hänsynslös i sin kontroll av Nordkoreas maktapparat.

2013 avrättades till exempel morbrodern Jang Song-Thaek, som två år tidigare hade beskrivits som den nye ledarens främste politiske rådgivare.

Jang Song-Thaek hade då abrupt blivit avskedad och utesluten ur partiet på grund av ”kontrarevolutionär verksamhet”. Fler av hans närmaste förtrogna ska också ha mött döden.

Kim tros också ligga bakom giftmordet på sin äldre halvbror Kim Jong-Nam, tidigare högt uppsatt inom den nordkoreanska säkerhetstjänsten. Denne konfronterades av två kvinnor på en Kuala Lumpurs flygplats i februari och dog i sviterna av det gift som trycktes upp i hans ansikte.

Samtidigt har Nordkorea under Kim Jong-un stadigt stärkt sin ekonomi, enligt siffror från  från Sydkoreas centralbank. Jordbruket har utvecklats med Kina som den stora handelspartnern.

– Men det vi främst ser nu är ett militärt styrkebesked , säger Niklas Swanström.

FN:s säkerhetsråd sammanträdde under måndagen för att besluta om ytterligare sanktioner mot Nordkorea.

Vilken blir konsekvensen?

– Att vägarna in blir minimala. Vi kommer att förstå än mindre av vad som sker, säger Niklas Swanström.
