Bitcoin når rekordnivåer – kostar 37 000 kronor

Erik Jerdén

Den digitala valutan bitcoins värde har ökat kraftigt de senaste åren. Bara i år har det fyrdubblats och varje digitalt mynt är nu värt mer än 37 000 kronor.

– I min mening så blir bitcoin en mer och mer självklar vinnare över tid, säger Christoffer De Geer, marknadschef på XBT Providers.

Han är inte ensam om sin positiva framtidssyn. Den New York-baserade konsultfirman Fundstrat Global advisors tror att värdet kommer fortsätta rusa och uppgå till hela 200 000 kronor om fem år.

Kryptovalutan har även många kritiker. Sedan den grundades 2009 har bankanalytiker varnat för riskerna och sågat valutan som investering.

Ett exempel är Avanza sparekonom Claes Hemberg.

– Jag skulle inte våga lägga en krona på bitcoin, anledningen är att det inte finns någon riktig användning för den. Jag kan lika gärna investera i körsbärskärnor, sa han i januari.

Då var en bitcoin värd cirka 9 000 kronor. Idag är den alltså värd 37 000 kronor.

Christoffer De Geer anser att bankanalytikernas kunskaper om bitcoins generellt sett är låg.

– Bitcoin har i min mening väldigt lite med banker och traditionella värdepapper att göra. Därför kan de lika lite om detta som florister eller barberare, om de inte suttit sig ner och studerat det, säger han.

De Geer tror att en kortsiktig förklaring till bitcoins skarpa värdeökning i år är en teknikutveckling som inneburit att det går snabbare att hantera transaktioner.

– Långsiktigt beror det i min mening på att fler och fler börjar spekulera i kryptovalutor såsom bitcoin. Allt från privatpersoner till stora hedgefonder börjar se detta som någonting som ger dem hög avkastning. Dock med hög volatilitet samt hög risk bör tilläggas, säger han.

Risken är också något som lyfts fram av flera kritiker. Valutans värde försvaras inte av någon riksbank. Det är också en relativt liten valuta och det innebär att den är känslig för attacker och kursförändringar, enligt kritikerna.

– Det finns egentligen ingen som kan garantera att den kommer kunna lösas in eller tar ansvar för värdet, säger Günther Mårder, vd på Företagarna.

Günther Mårder säger att valutan är ett dåligt betalningsmedel på grund av de kraftiga värdeändringarna. Han menar att valutor strävar efter stabilitet och att det är ohållbart att handla för en valuta som kan variera kraftig under kort tid.

– Om du tar betalt i bitcoins så kommer din intjäning variera något fruktansvärt från en dag till en annan, säger han.

Günther Mårder tror att bitcoins kan ha en framtid, men inte som valuta utan som spekulationsobjekt och jämför det med till exempel guld.

– Jag skulle inte kalla det en valuta utan ett digitalt samlarföremål, säger han.

Bitcoinförespråkaren Christoffer De Geer håller med om kritiken.

– Även om slagigheten går ner över tid så är bitcoin fortfarande extremt slagig. Om du exempelvis vill vill börja acceptera bitcoin i din butik så rekommenderar jag att du fortfarande prissätter dina varor i exempelvis svenska kronor, och bara använder bitcoin för att genomföra värdeöverföringen.

Den kraftiga värdeökningen har också inneburit att många varnar för att bitcoin är en bubbla som kommer att spricka. En av dem är Jeffrey Kleintop, chefsstrateg på Charles Schwab & Co. Han har jämfört bitcoin med andra bubblor som exploderat när värdet gått upp med 1 000 procent. I de fallen har det tagit 10 år men bitcoin har nått samma nivåer på mindre än tre år.
