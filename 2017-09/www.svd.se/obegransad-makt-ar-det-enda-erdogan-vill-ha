”Obegränsad makt är det enda Erdoğan vill ha”

Jesper Sundén

Det är inte svårt att bli fängslad i Turkiet i dag. Tusentals turkar sitter inspärrade för påstådda kopplingar till förra årets kuppförsök eller för att ha uttryckt kritik mot Erdoğan.

Över 150 000 offentliganställda har fått sparken. Tidningar har stängts ned och övertagits av staten. Rädslan sprider sig – att kritisera presidenten eller regeringen kan vara riskabelt.

– Många sluter sig, man går in i sitt privata rum. Jag hade en nära vän som började stänga fönstren när vi skulle prata om politik. Det är som i Syrien, man kan inte låta någon höra. Man måste vara försiktig, berättar den tyska journalisten Çiğdem Akyol som under tre år var korrespondent i Istanbul, men i dag bor i Zürich.

Hon har skrivit en biografi om Recep Tayyip Erdoğan som sedan 2003 styrt Turkiet, först som premiärminister och sedan 2014 som president. Under den tiden har han visat upp en stor mängd skiftande ansikten och åsikter. Demokrat, islamist, fredsförhandlare, EU-vän, nationalist, EU-kritiker och i dag alltmer lik en diktator.

Vem är han egentligen? Och vad driver honom? Det är de gäckande frågorna som söker svar i Akyols bok som nu utkommer på svenska.

– Vem är Erdoğan? Han är ingen demokrat, självklart inte. Men han är inte heller islamist, inte som jag ser det. Han är förstås en religiös person, men det är inte det som är viktigt. Han använder religionen för att vinna val, för att locka väljare, säger hon när vi ses i Stockholm.

För Çiğdem Akyol är det tydligt att Erdoğan framför allt drivs av sitt begär efter makt.

– Han vill ha obegränsad makt. Det är det enda han vill ha.

För att erövra den är att han beredd att göra nästan vad som helst. Det förklarar de många tvära kasten och politiska omställningarna genom hans karriär.

– Han är en politiker som hela tiden frågar sig – hur är stämningen i samhället, vilken grupp kan jag använda för att vinna valet?

Under sin första tid som premiärminister vände sig Erdoğan till den majoritet av turkar som ville bli en del av EU. Han genomförde en stor mängd reformer för att få igång medlemsförhandlingar med EU och det var gynnsamt för samhället.

– Han ökade pressfriheten – osannolikt, jag vet – han stärkte kvinnors rättigheter, han genomförde så många reformer som de kemalistiska regeringarna aldrig genomfört under sina år vid makten. Ekonomin växte, medelklassen var de stora vinnarna och därför lade de sin röst på honom.

Därefter använde han sig av kurderna, för att få deras röster. Han såg han till att stora investeringar gjordes i sydöstra Turkiet.

– När jag var där blev jag så förvånad, vägarna är bättre än i sydöstra Tyskland! säger Akyol.

Erdoğan inledde en fredsprocess med den kurdiska minoriteten och förde fredssamtal med PKK-ledaren Abdullah Öcalan. Det varade fram till att kurderna blev för starka och det kurdiska partiet HDP blev för mäktigt. Då bytte han spår och blev allt mer nationalistisk. Fredsprocessen avslutades och kriget mot PKK återupptogs, för nu behövde han nationalisternas stöd i valet.

– Det är också anledningen till att han nu om och om igen pratar om att införa dödsstraffet. Det är för att nationalisterna vill ha det och han behöver deras röster i valet 2019. Därför säger han: vi kan överväga det.

Çiğdem Akyol beskriver Erdoğans makthunger som gränslös. Han strävar efter att bli större än det moderna Turkiets grundare Kemal Atatürk. Det gör att hon är pessimistisk om Turkiets framtid.

– Det ser mörkt ut. Erdoğan behöver konflikter, lugn och stabilitet är inte användbart för honom. När folk är rädda då kan han vara den mäktiga presidenten.

I januari i år röstade parlamentet – där Erdoğans parti AKP har majoriteten – igenom en ny konstitution som stärker presidentens makt, försvagar parlamentet och dess kontrollfunktioner av makten. Ett par månader senare godkände en folkomröstning den nya konstitutionen med en mycket knapp majoritet, 51,4 procent.

– Det har inte varit några terrorattacker i Turkiet sedan januari. Inga terrorattacker från ISIS eller PKK. Ganska märkligt, eller hur? säger Çiğdem Akyol.

– Under de föregående 1,5 åren var det en stor terrorattack var och varannan månad. Erdoğan visar folket att när han vinner valet, då kan han skydda dem, men om han inte är vinnaren – då kan ingen skydda er.
