Boråsdesignern hyllas av
Vouge: "Känns fantastiskt"
Lovisa Waldeck

Louise Linderoths examenskollektion skilde sig mycket från övriga studenters visningar när de visades upp på Stockholms Fashion Week. Något som det amerikanska modemagasinet Vouge hyllade designern för, som Borås Tidning tidigare berättat.

Det var för ungefär ett år sedan som Louise fick ett nytt designperspektiv.

– Min kollektion är väldigt personlig. Det börjad med när jag själv gick från att använda kryckor till att använda rullstol och insåg att det är väldigt problematiskt att ha på sig ett par jeans när man sitter ner länge, säger hon.

Louise har haft en ryggmärgsskada sedan hon var tio år gammal och har använt kryckor sedan dess. Men efter att ha pressat sin kropp hårt under flera år var hon tvungen att acceptera att det nu var rullstol som gällde.

Hennes examenskollektion från Textilhögskolan i Borås är helt anpassad för att bäras sittandes och modellerna rullade fram över catwalken i var sin rullstol.

Efter visningen ser Louise en kvinna som väntar på att få prata med henne. När hon kommer fram säger hon att hon är från tidningen Vouge. Louise blev väldigt förvånad och funderade efteråt om hon verkligen hade hört rätt.

– Det var så stort. Jag tog inte in det förrän jag såg artikeln i Vouge.

Kollektionen beskrevs som ”den kanske mest inspirerande av över 20 kollektioner som visats”.

– Det kändes helt fantastiskt att de tycker det! Min kollektion är väldigt annorlunda och kanske lite förvånande. Då kan man ju antingen älska det eller hata det. Det är svårt att känna något mittemellan.

I intervjun med Vouge sa Louise att det behövs öppnas upp för fler kroppar och positioner på catwalken och inom modebranschen. Något som Vouge höll med om.

– Jag ville ifrågasätta om man är sina ben. Sitter identiteten i benen? Jag själv har blivit uppfattad så när jag har varit ute och rullat. Jag ville dra upp den frågan och använda mig utav jeans som är ett så pass tydligt benplagg.

Det är inte så ofta man ser rullstolsburna modeller eller plagg som designats för sittande position när man bläddrar igenom modemagasinen.

– Men det ska det bli ändring på!

Nu laddar Louise för London Fashion Week om två veckor. Sen har hon lite olika uppdrag, bland annat ska hon göra en onlinekollektion för Gina Tricot, som hon fick som stipendium. Hon håller även på att starta ett eget företag med fokus på design för en sittande position.

– Jag har jobbat fram jeans som man kan sitta i som är mer kommersiella än konceptuella. Vardagsjeans, säger hon.

LÄS MER: SM-vinnaren Ebba, 17, blev förlamad över en natt
