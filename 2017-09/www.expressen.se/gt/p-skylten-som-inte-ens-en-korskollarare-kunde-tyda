P-skylten som inte ens en
körskollärare kunde tyda
Alfred Dikalow

Tidigare i år skulle Lars-Olof Medin parkera sin bil på Östermalmsgatan i Borås. På skylten stod det att det var tillåtet att parkera i två timmar, men när han återvände till sin bil möttes han av en obehaglig överraskning, något som han tidigare berättat om i en insändare till Borås-Tidning.

– Det satt en lapp i rutan och jag fattade fan inte vad som stod på den. Alltså jag kör mycket bil och jag tror att jag nog i bästa fall är hyggligt normalintelligent och fattar skyltar, men det här gick jävlarimig inte att förstå alltså, berättar han.

Lars-Olof blev lite upprörd och hörde av sig till Borås kommuns parkeringsbolag. Där fick han ett svar som han inte blev nöjd med.

– De sa till mig att alla med körkort begriper vad som gäller i det här området, det var ganska spydigt.

Efter det valde Lars-Olof att ta saken vidare till polisen och tingsrätten, efter att ha fått avslag på ärendet även i de instanserna valde han att ge upp.

– Jag orkade inte riktigt driva det här längre. Man får spara sina krafter. Men jag kände att jag ville skicka in en insändare, eftersom det har varit mycket snack om skyltar i Borås på senare tid.



LÄS MER: Han stämde Borås parkeringsbolag för otydlig skylt

Susanne Vesanen, arbetsledare på Borås kommuns Parkerings AB, menar att skyltningen på området är tydlig och att trots att det sitter en skylt vid infarten som talar om att det är tillåtet att parkera så förekommer det undantag.

– Tekniska nämnden har valt att förlägga vissa gatsträckor på området med p-förbud och i dessa fall är det tydligt skyltat. Det är upp till varje bilist att titta och ta reda på vad som gäller på gatsträckan man ställer sig på. Vi kan inte ha parkeringsvakter stående vid varje skylt som berättar om man får stå där eller inte, säger hon.

Men Lars-Olof Medin menar att skyltningen är för otydlig. Och när han ringde tekniska nämnden fick han ett svar som gjorde honom ännu mer förvirrad.

– De menar att i princip gäller att parkering är tillåten i området, frånsett där inte annat gäller. De menar alltså att parkering är tillåten i området, men ändå inte. Det är lite sandlådenivå.

I sin insändare till Borås-Tidning nämner Lars-Olof att han dessutom i sin nyfikenhet frågat en aktiv bilskolelärare om hur man skulle tyda skylten. Bilskoleläraren drog samma slutsats som Lars-Olof, alltså att det var tillåtet att parkera, något som alltså är fel enligt Borås kommuns parkeringsbolag.

För att undvika liknande missförstånd i framtiden så vet Lars-Olof var det är bäst att parkera sin bil.

– I garaget, skrattar han.
