Kaosscenerna i slutet
av Göteborgs-derbyt
Markus Wulcan

Efter drygt 26 minuter linkade Johan Elmander, 36, av Gamla Ullevis gräsmatta. En baksida satte stopp för vidare spel. Spelmässigt var det jämnt i första halvlek, men några minuter före pausvilan kunde Gais göra 1-0. Örgryte slarvade i försvaret, en gubbe halkade och Simon Silverholt kom helt fri med Stojan Lukic.

Silverholt var kylig och chippade snyggt bollen över Öis-keepern. Målskytten skadade sig sedan efter paus och tvingades utgå.

I andra halvlek var det Gais tur att sjabbla i försvaret. Calle Nyström ställde till det med en svag passning och när han skulle rädda situationen med en glidtackling modell tuffare blåste domaren straff. Vilda protester i hemmalaget och stökigt när straffen skulle slås, men inhopparen Hakeem Araba var säkerheten själv och dundrade in bollen bakom Damir Mehic.

– Det är vårt eget fel. Vi ger Öis chansen, säger tränaren Bosko Orovic.

Efter drygt en timme utgick Gais spelmotor Dusan Djuric på grund av skada.

Med bara minuter kvar blev det kaotiska scener på Gamla Ullevi. Gais slog en frispark, Allibek Aliev kom helt fri och krutade in 2-1 – trodde alla. Men då valde domaren att inte godkänna målet eftersom bollen inte låg stilla när frisparken slogs. Domaren lät först spelet pågå – men ändrade sig sedan när det blev mål.

Gais tränare Bosko Orovic var så arg att han klev in på planen för att prata med domaren. Och från hemmaklacken haglade det föremål ner mot planen.

Mötet slutade 1-1 inför drygt 10 000 åskådare.

Efteråt var Bosko Orovic mer samlad.

– Det känns ju…regeln säger att bollen inte ska rulla. Jag tycker att det är tufft av fjärdedomaren att ta det där. Det är strongt och det är rätt enligt bilderna. Men då får de ta de besluten hela tiden. De kan ju inte bara göra det ibland. Kolla när det är straffar till exempel, det är mycket skit som händer, säger Orovic till C More.
