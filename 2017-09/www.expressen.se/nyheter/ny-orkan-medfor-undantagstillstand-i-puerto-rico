Orkanen Irma slår till mot paradisöarna
Mats Bråstedt

Tidigt i morse, svensk tid, rapporterades att Irma nått Barbuda, med knappt 2 000 invånare, med kraftiga orkanbyar. Enligt de första rapporterna så skulle ön ha klarat sig förhållandevis bra och Antigua & Barbudas premiärminister Gaston Browne twittrade vid lunchtid att gud hade skyddat landet och att de klarat sig från det värsta.

De rapporterna visade sig dock senare vara felaktiga. Senare under natten visade det sig att majoriteten av ön helt förstörts i orkanen. En person, en bebis, ska även ha dött på Barbuda i samband med orkanen.

– Det är förödande, säger Gaston Browne enligt CNN.

Nu har Irma dragit vidare till de lyxiga paradisöarna Saint Barthélemy – den gamla svenska kolonin – och St Martin. Myndigheterna där har uppmanat befolkningen att under inga omständigheter vistas utomhus.

Enligt Frankrikes inrikesminister Gérard Collomb har St Martin drabbats mycket hårt av orkanen. Enligt ministern har flera myndighetsbyggnader förstörts på ön.

– Vi vet att de fyra starkaste byggnaderna på ön har förstörts, det betyder förstås att mindre byggnader också förstörts, säger Collomb enligt AFP.

Enligt AFP så har 95 procet av St Martin förstörts helt i orkanen.

Såväl Saint-Barthélemy som St Martin har också drabbats av strömavbrott och stora översvämningar, uppger franska myndigheter. Saint-Barthélemy och halva St Martin, den norra sidan, tillhör Frankrike.



Orkanvarningar har även utfärdats på Puerto Rico, Brittiska Jungfruöarna, Saba och St Eustatius, rapporterar CNN.  De lyxiga öarna i Västindien med sina palmer och bländvita sandstränder är även hem åt internationella kändisar och miljardärer som britten Richard Branson.

Daily Mail skriver att Branson befinner sig på sin egendom Necker Island på Brittiska Jungfruöarna. Han har vägrat att evakuera trots varningarna om orkanen. Öarna har även infört utegångsförbud i 36 timmar.



Även Florida väntas drabbas senare i veckan.

President Donald Trump gick ut på sitt Twitterkonto och lovade att hjälp kommer att finnas om Irma slår ut Florida.

"Mitt team, som har gjort och gör ett bra jobb i Texas finns redan i Florida", skriver Trump.



Om orkanen träffar öarna vid högt tidvatten kan följderna bli katastrofala, varnar myndigheterna. Irma kan dumpa så mycket som 25 centimeter regn över de områden där hon passerar, vilket kan leda till kraftiga översvämningar, jordskred och vågor på upp till sju meter.

Efter uppgraderingen till en kategori-5-orkan bedöms Irma som en av de värsta hittills som uppstått i Atlanten, skriver CBS News.

Maxvindstyrkan på nära 300 kilometer i timmen, eller 80 meter per sekund,  är den näst högst uppmätta, och tangerar orkanen Wilma från 2005.

Vinden är så kraftig att den ger utslag på seismografer som används för att mäta och upptäcka jordbävningar, uppger USA Today.



– Den kan dra förbi snabbt eller ta längre tid på sig. Vi vet ännu inte, säger AccuWeathers orkanexpert Dan Kottlowski.

Han har ett råd till de som kan tänkas blir drabbade: ”Ha mat och annan nödproviant, och nödutrustning hemma”.



Befolkningen och turister på öarna har förskansat sig på bästa sätt. Hyllorna i butikerna tömdes redan på tisdagen på dricksvattenflaskor, konserver och andra livsmedel med lång hållbarhet.

På några av de minsta öarna har man evakuerat folk och på Puerto Rico är undantagstillstånd infört.

Även i Florida har befolkningen ombetts att vara uppmärksamma på dess framfart.

”Florida och dess invånare vet hur viktigt det att vi är förberedda”, twittrade Floridas guvernör Rick Scott.

Under natten mot onsdag beslöt amerikanska flottan att evakuera 5000 personer från en bas i Florida.



På flera håll Florida har folk köat i butikerna för att köpa olika former av nödproviant. Åtgången på drivmedel som diesel och bensin 'är också mycket stor.

Orkanen Irmas fortsatta framfart är inte helt säker, men man befarar att ovädret kan drabba USA:s fastland till helgen.

Ett team från det amerikanska klimatinstitutet Noaa l(National oceanic and atmospheric administration) lyckades flyga in i orkanens öga och har lagt upp en unik film om hur det såg ut där.



Jimmy Brumbaugh lastade in sin familj i bilen redan under tisdagen och lämnade hemmet i Astatula i Florida för att vänta ut orkanen i säkerhet i staten Georgia.

– Folk är riktigt skärrade här nere. Jag vill inte utsätta min familj för eländet att uthärda en storm till, vi har gjort det förut och det är hemskt, förklarar Brumbaugh för CNN.

I Miami börjar man under onsdagen evakuera utsatta personer - sjuka, äldre och handikappade. Det kan bli tal om att evakuera fler grupper, uppger borgmästaren i Miami-Dade County, Carlos Gimenez, för CNN. Under torsdagen och fredagen håller man skolor och olika lokala myndigheterna stängda.



På de utsatta öarna i Key West, allra längst söderut i staten Florida, uppmanar myndigheterna alla turister att bege sig därifrån att och sätta sig i säkerhet så snart det blir ljust på onsdagen. Även bofasta uppmanas att evakuera.

Som om det inte räckte med monsterorkanen Irma så följer ytterligare en tropisk storm efter på en liknande bana mot Karibien. Stormen som döpts till Jose och ännu finns mitt ute på Atlanten, kan uppgraderas till orkan redan under onsdagen, enligt National Hurricane Center.

I Mexikanska golfen är samtidigt ytterligare en tropisk storm på gång - denna har döpts till Katia.
