Allt du behöver veta om Nordkorea på 3 minuter
Lennart Nilsson

Nordkorea har i princip varit i krig, eller i krigstillstånd sedan Koreakriget bröt ut 1950, när Nordkorea anföll Sydkorea. (Nordkorea hävdar att Sydkorea anföll först).

Diktator i huvudstaden Pyongyang är Kim Jong-Un, född 1983, 1984 eller 1986, uppgifterna är inte säkra. Han har styrt landet sedan hans pappa Kim Jong Il avled 17 december 2011.

Egentligen skulle diktatorns äldste son Kim Jong-nam ha tagit över, men föll i onåd när han 2001 greps med ett förfalskat pass på Naritas internationella flygplats i Japan, i full färd med att illegalt ta sig in på Disneyland i Tokyo. Kim Jong-nam mördades i februari 2017 vid Kuala Lumpurs flygplats i Selangor i Malaysia, enligt uppgift på order av sin halvbror, diktatorn Kim Jong-Un.

Sedan Donald Trump svors in som president i USA i januari 2017 har tonläget höjts mellan Nordkorea och USA. I september 2017 svarade president Trump så här på frågan om USA skulle anfalla Nordkorea:

– Vi får se.

LÄS MER: Sydkoreaövning med skarpa vapen efter sprängningen

Nordkorea, eller Demokratiska folkrepubliken Korea, ligger på norra delen av Koreahalvön och gränsar till Kina och Sydkorea.

Efter andra världskriget 1945 delades landet upp i två ockupationszoner, den norra styrd av Sovjetunionen och den södra av USA. Motsättningarna mellan de två halvorna ledde till Koreakriget, 1950–1953, där norr stöddes av Kina och syd av USA och FN. 1953 skrevs en vapenvila under. Länderna befinner sig officiellt fortfarande i krig med varandra.

Nordkorea är 120 000 kvadratkilometer stort, vilket är lite större än Lappland. De har 24 miljoner invånare, hälften så många som Sydkorea.

Nordkorea har ändrat tideräkning, efter grundaren Kim Il Sungs födelse. Eftersom han föddes 1912 står det 106 på de nordkoreanska kalendrarna under 2017.

Efter Koreakrigets slut backades Nordkorea först upp av Sovjetunionen, sedan av Kina. Landet är en av de sista kommunistdiktaturerna i världen, där makten i praktiken utgår från kommunistpartiet, Koreas arbetarparti. Den ledeande ideologin är Juche, en egen mix av kommunism och traditionella konfucianska idéer och koreansk kulturnationalism.

Nordkorea räknas som en repressiv kommunistisk diktatur, där makten går i arv.

Enligt UD är Nordkorea ett av världens mest slutna länder. Samhället är militariserat och människorna strängt övervakade. Ekonomisk kollaps har lett till svält och desperation. All opposition har krossats med arbetsläger och avrättningar, skriver utrikespolitiska institutet.

Kim Jong-Un är ÖB och diktator över Nordkorea. Han ärvde makten av din far Kim Jong Il 2011.

Han har inte den formella makten över landet, men väl över partiet och militären. Nordkorea är ett av få länder där en död person innehar en tjänst. Kim Il Sung (1912–1994) innehar sedan 1998 tjänsten som Nordkoreas evige president. Nordkorea har ingen annan president än Kim Il Sung.

Sedan Kim Jong-Un tagit över makten i Nordkorea har landet utvecklat landets kärnvapen och robotteknik. Detta har man visat genom ett antal provskjutningar de senaste åren, som samtliga fördömts av FN.

Kim Jong-Un slår tillbaka hårt mot alla kritiker. 12 december 2013 lät han mörda sin fasters make, den fyrstjärnige generalen Jang Song Thaek. Han anklagades för att ha försökt störta Kim Jong-Un.

LÄS MER: Diktatorns mentor  avrättad med hundar

Politiska motståndare förföljs och sätts i arbetsläger eller avrättas. Tortyr förekommer ofta, skriver Amnesty international.

Ett uppmärksammat fall av nordkoreansk rättvisa var den den amerikanske studenten Otto Warmbier som dömdes till 15 års fängelse för att ha försökt stjäla en nordkoreansk politisk affisch.

LÄS MER: Amerikanske studenten som satt fängslad i Nordkorea död

Nordkorea genomförde i januari och september 2016 två underjordiska kärnvapenprov, i strid mot internationell lag. De genomförde dessutom en rad robotuppskjutningar. Efter påtryckningar upphörde testerna under 2016.

I februari 2017 återupptog Nordkorea provskjutningarna. Hittills under 2017 har landet genomfört ett tiotal tester med robotar och kärnladdningar.

29 augusti skötes en robot in över Japan innan den kraschade i havet.

3 september genomförde Nordkorea sitt sjätte kärnvapenprov en vätebomb som hävdas få plats i en missil med kapacitet att nå USA:s fastland, skriver Utrikespolitiska institutet.

LÄS MER: Detta vet vi om Nordkoreas vätebomb

Hatet mot USA går tillbaka till Koreakriget 1950–1953. General Douglas MacArthur som ledde styrkorna har förklarat att han aldrig sett en sådan förödelse i krig tidigare

– Slakten av människor i Korea är så vidrig att inga ord kan beskriva skräcken, sa han i ett senatsförhör 1951.

Under kriget dödades 1,3 miljoner nordkoreaner, eller var sjunde invånare. I Sydkorea dog 3 miljoner. 33 000 amerikanska militärer dog i kriget.

Så när kriget tog slut tryckte man på pausknappen. Och motståndet mot USA har hållit i sig sedan dess.

Och enligt nordkoreansk historieskrivning började kriget när USA gick till attack, inte tvärtom. Och de enda som kan rädda Nordkorea från USA är familjen Kim.

När förskolebarn leker är det alltid USA som är fienden:

– Vi älskar att leka krig och spöa amerikanerna, kan det stå på barnens affischer i Nordkorea, skriver CNN.

USA:s förre president Barack Obama var bestämd, men inte utmanande i sin politik mot Nordkorea.

Nuvarande presidenten Donald Trump har sagt att han inte utesluter någonting.

Men enligt den amerikanska underrättelsetjänsten CIA är risken liten för ett kärnvapenkrig, skriver BBC.
