Se bilden som ska fria Ekeroth
– Leif GW: "Mycket ovanligt"
Alexandra Karlsson

Kent Ekeroth åtalades i februari för ringa misshandel efter att han slagit en nu 21-årig man i krogkön till Stureplansklubben Solidaritet i slutet av november förra året. SD-ledamoten hade då nekats inträde på klubben och på väg bort från entrén ska den 21-årige mannen ha sagt något i stil med "var det kul med järnrören" innan det smällde.

På de övervakningsbilder som finns från krogkön kunde man se hur Ekeroth går tillbaka mot kön och måttar ett slag. Ekeroth har hela tiden nekat till brott och under tingsrättsförhandlingen menade försvaret att Ekeroth agerade i nödvärn och att han värjde sig mot en fysisk attack.

Men när tingsrättsdomen föll den 28 juni i år gick rätten på åklagarens linje och dömde Ekeroth för ringa misshandel.

Domen överklagades och den 25 augusti meddelades att man ger Ekeroth prövningstillstånd, något som är väldigt ovanligt vid den här typen av brott.

– Det är mycket ovanligt, säger polisprofessor Leif GW Persson och fortsätter.

– Oavsett vad man nu tycker om Kent Ekeroth och hans politiska uppfattning så hade han inte varit den han var så tror jag knappast att detta gått till åtal. Det kan vara möjligt då att det är det bakomliggande skälet till att han beviljas ett prövningstillstånd, säger han.

Försvaret har i sin överklagan riktat in sig på att bevisa att en hand viftats över staketet mot Ekeroth innan han utdelade slaget. Man har jämfört de vittnesuppgifter som kom fram i tingsrätten med filmmaterialet.

– Bland annat är det ett vittne som säger att han absolut är säker på att någon hand inte har viftats över räcket mot Ekeroth på det sätt som Ekeroth säger. Men på en av de här bilderna kan man faktiskt se att en hand är över staketet och man kan också se att den som vittnat om den uppgiften vid det tillfället faktiskt tittar åt ett annat håll, säger Johan Eriksson.

Man har nu gjort en ny analys av bildmaterialet som man kommer visa upp i hovrättsförhandlingen.

– Den här nya analysen gjorde att vi kunde, genom att ta ut bild för bild i filmmaterialet, se att en ensam hand som dyker upp ovanför staketet, säger Johan Eriksson.



LÄS OCKSÅ: T-banegäng jagas efter brutal attack



Leif GW Persson följde tingsrättsförhandlingen mot Ekeroth för Brottscentralen och han trodde då att Ekeroth skulle frias.

Kommer det bli någon skillnad för Ekeroth när det går upp i hovrätten?

– Ja, i och med att man har beviljat prövningstillstånd måste man ju åtminstone se något ljus i tunneln i form av någon svaghet som man uppfattar det som. Så det talar ju för att det skulle kunna bli en skillnad, säger han och fortsätter.

– Det som talar emot det tycker jag är den bildbevisningen som man har och som rent tekniskt då inte var någon höjdare enkelt uttryckt. Om jag skulle ge åklagaren något tips så är det att man ser till att ruta för ruta göra klar den där övervakningsfilmen som man har. Jag har nämligen sett den behandlat på ett sådant sätt och då blev det något helt annat och det motsäger Ekeroths berättelse. Vi får se hur det går. Det blir intressant att följa, säger han.

Sverigedemokraternas ledning har sagt ett Ekeroth inte kan vara kvar i partiet om den här misshandelsdomen vinner laga kraft. När själva hovrättsförhandlingen börjar är ännu inte klart.
