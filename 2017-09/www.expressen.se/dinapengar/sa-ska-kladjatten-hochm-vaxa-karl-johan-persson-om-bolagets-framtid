Karl-Johan Persson om framtiden för H&amp;M
Leif Brännström

H&M:s aktie har under fredagen pendlat kring 200-kronorsstrecket och en kort stund sjönk aktien under den psykologiska nivån till 199 kronor och 30 öre per aktie för att snabbt gå upp något igen. Vid 15.30-tiden låg aktien på en 10-öring över 200 kronor.

På ett år har H&M–aktien gått ner med drygt 23 procent och ingen ljusning tycks vara i sikte för aktieägarna.

H&M fortsätter att expandera sin onlineaffär. Exakt när H&M–varumärket finns med e-handel på samtliga butiksmarknader är ännu inte bestämt, men på sikt kommer H&M online finnas på fler marknader än där bolaget har fysiska butiker.



LÄS OCKSÅ: Goldman Sachs sänker H&M



Det säger H&M:s vd Karl-Johan Persson i en intervju med Nyhetsbyrån Direkts reporter Mats Torgander. Direkt träffade H&M–chefen i samband med öppnandet H&M–varumärket Arkets butik på Regent Street i London. Samtidigt öppnade Arket onlinehandel i 18 länder i Europa.



I planerna för 2017 ligger utrullning av onlineaffären till Filipinerna och Cypern, vilket innebär att H&M vid slutet av året har onlinehandel på 43 av sina då totalt 69 butiksmarknader. Ett annat sätt att mäta är att H&M vid årsskiftet kommer att ha onlinehandel på marknader som står för drygt 90 procent av koncernens totala försäljning.

– Vi har inte spikat datum för onlineutrullning till alla marknader där vi har fysiska butiker. Men nästa år rullar vi ut online i Indien som är en fantastiskt spännande marknad och det kommer även fler nya onlinemarknader 2018. Jag tror vi kommer till en punkt där vi har onlineförsäljning där vi inte har fysiska butiker", säger Karl-Johan Persson.

Nästa år är det väl läge för online på marknader som Australien, Mexiko och era franchisemarknader i Mellanöstern?

– Ja, det är tre länder som vi tittar aktivt på", säger vd:n.

Upplever du att ni har några begränsningar i utrullningstakten, tekniska eller andra?

– Nej, nu är det mer att göra utrullningen med kvalitet och att prioritera i våra investeringar. Det går inte att göra allt samtidigt", säger Karl-Johan Persson.



LÄS OCKSÅ: H&M:s kurs sämsta sedan 2012



Även för de separata varumärkena COS och & Other Stories, som i dag har e-handel på 19 respektive 14 marknader, ska onlineexpansionen fortsätta till såväl befintliga butiksmarknader som marknader utan fysiska butiker.

I takt med att det "bara" är mindre marknader kvar att öppna online på, med undantag som Indien och Sydamerika, blir det tillväxtmässigt allt viktigare att växa med befintliga onlinebutiker genom att bredda utbudet.

– Där ser vi en av våra största tillväxtmöjligheter. Vi är lönsamma idag och vi ser när vi lägger till produkter att vi får en väldigt fin utväxling, så det ligger helt klart i planen", säger Karl-Johan Persson.



Vilka varumärken har den största potentialen att öka sitt onlineutbud?

– Alla. Men i absoluta tal har H&M störst möjlighet, både i antal produkter och räknat i pengar. Procentuellt är det nog något av de andra varumärkena", säger vd:n.

Borde inte H&M Home ha en större möjlighet att bredda sitt sortiment med sina olika produktkategorier, jämfört med andra varumärken som huvudsakligen består av kläder?

– Det är sant. Vi ser en jättestor potential i att bredda H&M Homes utbud och vi kommer att lansera nya produktkategorier. Vi kommer också att öppna fristående H&M Home–butiker med start nästa år. Det kommer bli ett flertal nästa år, vi känner oss trygga med att vi kan gasa på med H&M Home–butiker, det är något vi tror mycket på", säger Karl-Johan Persson.



LÄS OCKSÅ: Stefan Perssons besked om H&M



Inredningskonceptet H&M Home lanserade som ett shop in shop–koncept och online i början av 2009 och från och med nästa år är den primära expansionen inriktad på fristående H&M Home–butiker. Men det kommer även att bli fler shop in shops, där H&M Home–avdelningar vid slutet av 2017 väntas finnas i eller i anslutning till ungefär 330 H&M-butiker.

H&M:s bedömning är att hela gruppens onlineförsäljning ska visa en årlig tillväxttakt på minst 25 procent. Enligt bolaget står H&M–gruppens onlineförsäljning i dag för 25-30 procent av den totala försäljningen på vissa etablerade marknader och dessa marknader visar fortsatt tillväxt. På andra marknader ska andelen enligt bolaget nå 25-30 procent och över tid högre.

Hur tror du andelen online/butik utvecklas på sikt?

– Vid något läge kommer online bli större", säger Karl-Johan Persson.

NYHETSBYRÅN DIREKT /Expressen.
