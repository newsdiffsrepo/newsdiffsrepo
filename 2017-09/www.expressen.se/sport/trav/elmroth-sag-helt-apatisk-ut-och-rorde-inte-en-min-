Elmroth: "Såg helt apatisk
ut och rörde inte en min"
Niklas A Svensson

Det var inte så många som hade nämnt Monark Newmen som en potentiell segrare inför söndagens storlopp, Svenskt Travderby.

Hästen stod dock för en kanoninsats och hade ledningen ända in på upploppet. Där det till slut blev en andraplats efter att han blivit förbipasserad av Cyber Lane i sista sekund.

Delägaren Åsa Elmroth var på plats – och berättar att hon inte hade väntat sig den här framgången.

– Jag hade verkligen intalat mig själv att bara ta allt som en bonus. Det fick gå som det går, var min tanke. Sedan hade jag ju hoppats på att han skulle vara med och hugga. Men jag hade inte några krav alls, säger TV4-profilen.

Hur var det att följa dramatiken?

– Jag uppfattade faktiskt aldrig att det var så dramatiskt, jag stod så snett på något vis. Så jag blev snuvad på den dramatiken. Det är ju lite avgörande hur man står och så här i efterhand hade jag väl valt fel plats. Men det kanske var lika bra det. Då hade jag också sett att det fanns en chans att han skulle galoppera, men jag uppfattade inte det heller.

Du uppfattade inte hur nära seger det var?

– Nej, det första jag frågade vid målgång var om han blev trea. Då sa folk runtomkring mig att de trodde att han hann fram till en tredjeplats. Sedan när jag gick till Per (Skoglund), sa han att han blev tvåa. Nej, det kan han inte ha blivit, svarade jag då. Då frågade han hur jag tittade egentligen, säger hon och tillägger:

– Men det var ett fruktansvärt jämnt lopp, alla kom i en enda hög. Sedan när jag såg på reprisen fick jag ju hur det såg ut...

Går det att vara besviken över att det inte blev seger?

– Jag är bara glad. Speciellt med tanke på att det fanns en galopp på lut och i ett sådant fall lika gärna slutat med en katastrof. Så nej, jag är bara glad. Sedan när man såg segermarginalen och att han förlorade med en hals, är det ju rafflande. Men jag är bara glad och nöjd.

Blev det något firande?

– Vi hade bestämt innan att vi skulle vara kvar. Så vi gick ut och käkade på en restaurang, det var inget speciellt, jag var så otroligt trött. Det var inget sjöslag om man säger så. Jag tror att det var en sån anspänning för mig så jag blev väldigt trött i stället.

Efter segern i kvalet berättade Åsa Elmroth att hon inför loppet var väldigt nervöst.

Det måste ha varit ännu värre i går?

– Det var faktiskt lite mer hanterbart den här gången. Det var först när de började spela de dova trummorna, någon röst läste upp hur viktigt det var och de kom in för defileringen. Då var det jobbigt. Annars var jag egentligen tyst hela dagen, jag sa inte så mycket. Enligt mina kompisar var jag faktiskt helt knäpptyst under hela loppet. Jag sa ingenting. De sa att jag såg helt apatisk ut och inte rörde en min. Jag känner väl kanske att jag snuvade mig själv på upplevelsen på det sättet.

Du noterade inte det själv?

– Jag minns att Johan som stod bredvid mig sa något i stil med: "Han kan fan vinna", och vad jag minns svarade jag ingenting på det. Då hade han tagit upp mobilen för att han skulle smygfilma mig under upploppet. Men den filmen är helt värdelös, jag stod helt blickstilla och rörde inte en min. Så man reagerar lite olika. Jag vågade kanske inte störa hästen, skrattar hon och tillägger:

– Jag drömde dock om loppet i flera omgångar i helgen och i den första drömmen blev han trea. Så direkt efter målet sa jag: "Jag är en sanndrömmare", men nu blev det ju bättre än så...

Vad väntar härnäst för Monark Newmen?

– Nu har jag inte pratat med Fredrik (Persson) efter Derbyt. Men före det, typ i somras någon gång, pratade han om Europaderbyt. Men jag vet inte vad han har för tankar nu. Så det bestämmer han och framför allt hästen.
