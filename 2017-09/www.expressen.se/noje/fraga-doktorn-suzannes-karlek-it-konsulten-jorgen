Fråga doktorn-Suzannes
kärlek: it-konsulten Jörgen
Karin Sörbring

En medarbetare har berättat att du alltid köper julklappar till hela "Fråga doktorns" redaktion?

- Jag har alltid varit sådan. Mamma blev ju ensam med mig och mina systrar när jag var åtta år, på något sätt önskar jag att jag ibland skulle kunna släppa det där och tänka lite mer på mig själv för jag är dålig på det, jag sätter alltid andra före mig själv. Inte så att jag blir någon uppblåst skit, men att ibland lära mig att tänka "vad vill jag, vad mår jag bra av".

Men i relation till din sambo Jörgen, kan du få bli omhändertagen där någon gång?

- Nej, han är nog rätt van vid att jag är självständig. Han är bortskämd på det sättet, att jag fixar själv. Men det är inte så att han struntar i mig. Jag tror dock att killar som bor med väldigt självständiga tjejer tror att alla tjejer är så. Jag brukar skratta ibland då vi är på kompisfester, där det milt uttryckt finns kvinnor som inte är lika initiativrika. Det blir intressanta studiebesök i verkligheten (skrattar, reds anm).



Jag vet att du är ekonomiskt självständig och bra på att snickra, men det kan ju handla om att någon gång kunna sänka garden och få vara ledsen eller "liten"?

- Jörgen och jag snackar ju stenhårt med varandra, så det är inga konstigheter. Det är klart att om jag behöver hjälp och stöd så får jag det. Men för mig är det lite grann en utmaning att visa när jag behöver det. Jag drar ett ganska stort lass i jobbet också. Vi har under mina 15 år på "Fråga doktorn" aldrig haft en researcher. En del programledare får en packe kort i handen, byter om och går in och sänder. Jag sitter ju och pratar med alla gäster i förväg i ibland timslånga samtal.

Ni är bara sex personer på "Fråga doktorns" redaktion?

- Ja, men livet har lärt mig att det är lika bra att inte ta något för givet. Jag älskar Albert Engströms citat "Tål intet ont i världen, men var glad åt allt gott". Redaktörerna Anita Färingö och Jenny Gustafsson och jag är och var en "match made in heaven". Vi tänker lika, förstår varandra, det är aldrig något tjafs... Det är enkelt mellan beslut och handling och då blir inte jobbet så tungt. Men om vi ska vara ärliga så arbetar jag nog mycket mer än många andra programledare. Skulle man vara en diva som inte är beredd att kavla upp ärmarna skulle man inte funka i "Fråga doktorn". Men det vore kul om vårt program fick lite mer uppskattning, exempelvis i form av en "Kristallen"-nominering.

2011 nominerades ni ju?

- Ja, men det var folkets röst och det är det finaste som finns, men det vore kul att få uppmuntran från kollegerna också. Vi får inga blommor till jul, när vi slutar eller har gjort ett fantastiskt jobb. Jag tror att de kommersiella kanalerna är mycket bättre på att visa uppskattning.



Näringsfysiolog Fredrik Paulún sade i en intervju att han skickar sin partner att köpa sötsaker, för han vill inte bli sedd med godis. Hur gör du som frontar "Fråga doktorn"?

- Folk tror att man proppar i sig bara för att man är lite rund, men jag gillar inte godis. Någon gång har en släkting velat att jag ska köpa cigaretter, men det har jag nobbat. Cigarettrökning vill jag inte förknippas med.



Hur pass mycket känner du av den whiplashskada som du fick 1991 då du på tjänsteresa var med om en seriekrock sedan två studenter mot rött sprungit ut i gatan med cyklar?

- Ja, jag kände av det senast då jag stod och målade huset en halv dag med falurödfärg. Jag är nästan bra, men det går inte att komma ifrån att jag har en skada efter den bilolyckan. Den får jag nog leva med. Jag har mina små tricks för att hantera den: nackkrage, akupunktur och att då jag känner smärtan komma krypande ta det lite lugnt och vila nacken.



LÄS MER: Suzanne Axells tuffa kritik mot SVT



Läkaren Gunilla Hasselgren sade i en "Hemtrevligt"-intervju att klimakteriet har gett henne sömnproblem?

- Ibland känns det som att det är så viktigt att sätta etiketter på kvinnor, "bäst-före-datum", men vi pratar alldeles för sällan om att en stor del av kvinnorna aldrig får några övergångsbesvär alls. Jag tillhör den kategorin. Ålder är bara en siffra. Det finns så balla äldre!

Tv-branschen är annars känd för att vara extra åldersfixerad?

- Absolut, men då tänker jag att jag ändå har haft 37 roliga år inom journalistiken där jag har fått göra exakt det jag drömde om när jag satt hemma i Farsta med min ensamstående mamma och vi hade det taskigt med pengar. Skulle jag inte ha jobbet kvar får jag väl odla kålrötter i Roslagen.





Du har sagt att du inte tänker testa Botox. Varför?

- Aldrig. Jag tycker att folk ser ut som svullna karljohanssvampar i ansiktet. Om alla tjejer gick ihop och inte gjorde det där vore arbetsgivarna tvungna att anställa kvinnor som ser normala ut. Varför får Leif GW, min gamle snälle kriminologiprofessor, sitta i rutan utan att någon försöker sig på att ha Restylane och Botox på honom...?

Vilka är de gulligaste tittarreaktioner du har fått?

- Jag har fått fingervantar, grytlappar, broderade handdukar, blommor, ett snidat äpple... Folk är otroligt snälla!



Har du upplevt några tråkiga effekter av att du är en offentlig person?

- Ja, det kommer. Män är lite hotade av mig för att jag är rätt stark och rak. Jag tror aldrig att jag har fått ett elakt brev från en kvinna, men jag har fått några från män. Många män är helt fantastiska, en kallade mig för "solstråle" i Norrtälje häromdagen, men för en del är det en liten trigger med starka kvinnor som inte har svultit sig ner till 42 kilo. Jag är lång (174 centimeter, reds anm), blond och stockholmare och det triggar en del.

Din pappa Ove lämnade familjen då du var åtta år och dog då du var 22. Hur påverkade bristen på "pappa-uppmuntran" dig?

- Jag har en del frågor jag hade velat ställa till honom, men jag hade de bästa morföräldrar och den bästa mamma en flicka kan ha. Däremot är det så att jag har bra självförtroende när det gäller mitt yrke, men när det gäller självkänsla i relation till killar hade jag behövt få höra från min pappa att jag var lite bra. Jag tycker att pappa skulle ha ställt upp mer - och hans släkt också. Det är inte kul när man X antal år senare är programledare på tv och släktingarna först då hör av sig. Jag hatar sådant! Jag vill inte ha någon kontakt. Men jag hade behövt de här personerna när jag var åtta-tio år. Inte nu.





På vilket sätt märktes bristen på självkänsla i relation till killar?

- En del tjejer har bra självförtroende i relation till killar. De har tränat på pappa, det fick inte jag göra. Jag har aldrig varit någons lilla prinsessa. Morfar lärde mig att hålla i en fogsvans, hur man beskär ett äppelträd och tvättar ur målarborstar. Men han sade inte "Gud, vad du är fin".

Vad gjorde att du vågade inleda en relation med Jörgen, din sambo sedan 35 år?

- Vi träffades här ute på landet i Roslagen. Vi är väldigt olika på ett sätt, men lika på ett annat. Vi släpper varandra fria. Då menar jag inte avseende otrohet, utan mer att om han vill segla en vecka med sina polare så sitter jag inte och grinar för det, jag har massor att göra. Jag tror att man behåller människor mycket längre i sin närhet om man släpper dem fria.



Hur gör man för att få ett förhållande att hålla i så många år?

- Man ska vara en självständig individ, inte förlita sig på att killen tvättar bilen och sköter ekonomin medan tjejen gör inomhussysslor. Var två individer som klarar er var för sig, men som väljer att vara tillsammans. Vi är två hyfsat snälla människor. Snällhet och kamratskap är underskattat.

- Sedan kan jag bli sur på honom, som att han inte dammsuger. Då tog jag en städhjälp, vit, och förklarade att räkningen skulle skickas till Jörgen. Min gamla chef Amelia Adamo lärde mig att man antingen får acceptera saker eller göra något åt dem. Hon har rätt.



LÄS MER: Därför valde Suzanne Axell bort egna barn



Du har tidigare berättat att det 2002, i slutet av din tid på "Go´kväll", blev "negativa förändringar på redaktionen"?

- Även jag har haft motgångar. Jag har med undantag för ett år jobbat på SVT sedan 1999 och träffat otroligt många justa och hederliga människor, men man tvingas också lära sig att alla inte är det. Ibland går man på pumpen. Det var en tung lärdom när jag förstod att alla inte är att lita på. Man kan inte värja sig för sådant, man får resa på sig och gå vidare.

- Jag har inte haft någon räkmacka. Jag har ju gjort en klassresa av egen kraft, det har inte kommit några stekta sparvar flygande i min mun. Däremot kan jag vara ledsen över att SVT inte släpper oss programledare lite mer fria. Jag fick i juni erbjudande att vara sidekick till Ingvar Oldsberg i "Bingolotto" i TV4, men tvingades tacka nej till det och till "Hela Kändissverige bakar", medan andra SVT-profiler får ja till att göra andra saker. Det känns inte helt konsekvent.

Vad skulle du säga om att vara med i "Let´s Dance"?

- Skojar du? Jag skulle skrika av glädje om jag fick frågan, jag älskar att dansa. Jag går på disko ibland och bara dansar av mig.



Jag kollar alltid intervjupersonernas inkomst. Nu har du egen firma så det går inte att bara jämföra inkomst av tjänst, men om vi ser till den siffran drar du med dina 284 039 kronor om året (Suzannes firma "Rock the rabbit media AB" omsätter 828 000 kronor) in mindre än hälften av vad dina programledarkolleger Kalle Moraeus (566 760 kronor, plus lika mycket i inkomst av kapital) och Marianne Rundström (905 100 kronor) gör. Varför?

- Jag tar ju ut viss vinst också, men jag undrar om jag inte är SVT:s statare. Man ska vara tacksam för sin lott, jobba hårt, inte förvänta sig så stora monetära inkomster... Tyvärr tror jag att det är arbetarklassbakgrunden som gör att man är tacksam för det man har, men det vrålar inte in pengar. Jag skulle inte säga nej till högre lön och när jag får fem procents lönehöjning och får höra att det är generöst borde jag kanske hyra in en konsult som löneförhandlade åt mig.

Ragnar Dahlberg och du jobbade ihop i tre år med "Go´kväll". Berätta något som vi inte visste om honom!

- Ragnar, producenten Lennart Alm och jag hade enormt roligt. Roligast var det då Olle Jönsson i "Lasse Stefanz" glömde ett par rena kalsonger i sin loge. Vi monterade kalsongerna på en tavla och gav dem som vandringspris på SVT i Norrköping. Det har vi garvat mycket åt.





"Varför ska just mitt DNA springa vidare", har du sagt. Berätta hur du resonerar!

- Jag är äldsta systern av tre och fick bli vuxen tidigt, ta del av ekonomiska bekymmer. Jag känner att jag har gjort allt det där, jag har aldrig haft någon längtan efter egna barn. Det finns massor av barn i världen som ingen bryr sig om. Jag respekterar dem som längtar, men jag tycker inte att jag som kvinna automatiskt ska pressas på det där paketet. Då skulle det komma något stackars barn som i 27-årsåldern säger "mamma, du hade aldrig tid med mig".

Du har också förklarat att du medvetet valt att inte gifta dig, just för att du vill vara självständig. Har du något samboavtal eller testamente?

- Jag har ett eget testamente. Min mormors och morfars död lärde mig mycket om hur fruktansvärt snett det kan gå om man inte ser över sina papper. Jag beundrar Birgitta Piper som i "M-Magasin" tjatar att man ska ordna det juridiska. Jag har haft en stor längtan att klara mig själv och nu har jag skrivit hur jag vill ha det. Tjejer och kvinnor är ibland alldeles för naiva. Tyvärr.

Betyder det att du redan har skrivit i "Vita arkivet" hur du vill ha din begravning?

- Det har jag skrivit i mitt testamente. Jag vill att Melba Moores "This is it", Shirley Basseys "This is my life" och kanske The Beatles "The long and winding road" spelas på min begravning. Det sammanfattar lite mitt liv. Jag vill ligga hos mormor och morfar på Skogskyrkogården i Stockholm.
