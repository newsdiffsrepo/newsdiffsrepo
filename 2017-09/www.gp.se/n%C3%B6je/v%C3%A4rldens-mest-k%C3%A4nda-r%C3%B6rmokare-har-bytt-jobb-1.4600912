Världens mest kända rörmokare har bytt jobb


Andreas Göransson




Nöje
Nintendo-ikonen Mario är inte längre rörmokare till yrket. TV-spelsföretaget har nämligen ändrat hans jobbeskrivning på sin hemsida. Numera kan Mario titulera sig som ”Mångsysslare”.



Mario har varit tv-spelsföretaget Nintendos främsta maskot sedan de släppte sin första dedikerade hemkonsol NES. Hans utseende har blivit lite av en symbol för speljätten – en stor tjock mustasch, röd tröja och blåställ.
Under åren har Mario jobbat med en mängd olika saker; han har bland annat varit snickare (Donkey Kong, 1981), racingstjärna (Mario Kart) och professionell tennisspelare (Mario Tennis).
Blev rörmokare med "Mario Bros"
Ett yrke Mario alltid varit känd för är dock rörmokare. I en intervju med USA Today från 2010 avslöjade skaparen Shigeru Miyamoto att Mario fick titeln i och med ”Mario Bros” som kom 1983.
– Med Mario Bros introducerade vi Luigi och en stor del av spelet utspelade sig under jord. Så vi bestämde oss för att anpassa honom efter de förutsättningarna, och vi kom fram till att rörmokare var mest logiskt, sa Shigeru Miyamoto i intervjun.
Karaktärsbeskrivningen har ändrats
Men nu är den tiden över. Spelsajten Kotaku skriver att Nintendo uppdaterat sin hemsida och bytt yrke på Mario från rörmokare till, kort och gott, ”mångsysslare.
”Överlag sportig, oavsett om det är tennis eller baseball, fotboll eller bilracing, gör han gör allt coolt. Faktum är att han även verkar ha arbetat som rörmokare för länge sedan", står det på Nintendos japanska hemsida.
Om Mario får tillbaka sin yrkestitel i framtiden återstår att se.
LÄS MER: Här är alla Super Mario – så har han förändrats
