Åkarna jublar – Hamnfyran skeptisk

Marie Kennedy



Ekonomi
Att lägga ut servicen i grinden i containerhamnen på väktare istället för hamnarbetare tycker Sveriges Åkeriföretag är en bra lösning. Hamnfyran tycker beslutet är fel.



Nästa år kommer APM Terminals att låta bygga två självserviceportar i containerhamnen för att åkarna ska få snabbare service med lasterna. Från och med i fredags är det ett väktarbolag som tar emot åkarna i porten i hamnen. – Från vår sida ser vi inget negativt i detta, bara det fungerar, för våra medlemsföretag har blivit lidande av konflikten och drabbade av alldeles för långa väntetider, säger Thomas Hammarström, regionchef i Västra Götaland för Sveriges Åkeriföretag.
Det finns exempel på chaufförer som fått vänta i fem timmar för att komma fram till grinden i hamnen. – Det är verkligen inte okej, säger han.
Hämtat varor i andra hamnar
Åkeriföretag har fått hämta varor i Varberg, Falkenberg och Helsingborg, som normalt skulle ha hämtats och lämnats i containerhamnen i Göteborg. Enligt den information åkeriförtagen fått från APM Terminals så ska kapaciteten vara nere på 50 procent av det normala, men att man hoppas att den ska vara uppe i 70-80 procent vid årsskiftet. – Och det är framför allt kunderna, stora svenska företag som drabbats, för de har inte kunnat få sina produkter. Att man inför självbetjäning tror jag också bara är positivt, för då är det datorer som sköter sånt. Inte människor som kan gå ut i blockader. Det är det som strular till det, säger Thomas Hammarström.
LÄS ÄVEN: Europa har ögonen på rysk storövning
Arbetstillfällen försvinner
Hamnfyran i Göteborg har en mer skeptisk hållning och tycker att beslutet att outsourca mottagningen i porten till ett väktarbolag är felaktigt. – Det försvinner arbetstillfällen i hamnen, så själva outsourcingen tycker vi är felaktig. Att man senare vill göra en automatisering är inget som vi som fackförening motarbetar.
Tekniken finns redan i andra hamnar, men det är ingen lösning som kommer att göra att det går snabbare, säger Peter Annerback, klubbordförande i Hamnfyran i Göteborg. Femton anställda som arbetade i porten placerades om, eller gick i pension, i samband med outsourcingen.
Efter den avslutade konflikten och beskedet att 140 kommer att sägas upp är stämningen bland hamnarbetarna i containerhamnen fylld av oro och missnöje. Det är oklarheter i turordningslistan och att de har ännu inte fått ut sin retroaktiva lön efter årets löneförhandlingar.
Senast idag  hade man stormöte för att rapportera om uppsägningarna. – Vi har begärt förhandlingar i och med att uppgifterna om uppsägningarna och LAS-tiden inte stämmer, man har inte koll på personalen eller hur länge den har jobbat. Och det påverkar ganska många, säger Peter Annerback.
Inga nya stridsåtgärder
Det finns inte några nya varsel om stridsåtgärder aviserade från Hamnfyran. Facket ställer sig väldigt undrande till de statliga medlarna rapport om de misslyckade medlingsförsöken. Hamnarbetarförbundet känner inte igen medlarnas verklighetsbeskrivning av vad som sagts och vilka krav facket ställt. – Medlingsinstitutet är en statlig myndighet med myndighetsutövande, och jag ställer mig undrande till att man släppte igenom en sådan rapport med ett sådant språk. Jag vet inte om medlarna är partiska eller bara rädda om sitt eget skinn, säger Peter Annerback.
