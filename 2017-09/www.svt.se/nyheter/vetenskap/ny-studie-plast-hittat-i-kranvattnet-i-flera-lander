Ny rapport: Plast hittat i kranvattnet i flera länder
Anna H Svensson

Problemet med mikroplast märks mer och mer. Nu visar en rapport från amerikanska journalistnätverket Orb att de pyttesmå bitarna av plast även kan finnas i kranvattnet.

Orb har samlat in vattenprover i 13 olika länder runt om i världen som sedan testats och analyserats av amerikanska forskare.

Totalt var 83 procent av proverna som togs av kranvattnet förorenade med plastfibrer. Allra högst andel förorenade prover kom från USA. Av proverna som togs där innehöll 94 procent plastfibrer.

TV: Så mycket plast tvättar vi ut i haven

Plast i 72 procent av de europeiska proverna

Europeiska länder hade klart lägst andel förorenade prover jämfört med övriga områden som undersökts, ändå hittades plast i 72 procent av proverna tagna i Slovakien, Storbritannien, Tyskland, Schweiz, Irland, Frankrike och Italien.

– Det är inte så förvånande att det finns mikroplast i kranvatten, däremot är jag lite förvånad över att det fanns i så många av proverna, säger Marie Löf, ekotoxikolog vid Östersjöcentrum.

Hon understryker att det kan finnas brister i rapporten.

– Man ska vara medveten om att det inte är någon vetenskapligt validerad studie. Det skulle vara jätteintressant att följa upp den här rapporten i en sådan, säger Marie Löf, ekotoxikolog vid Östersjöcentrum.

Inga prover från Sverige fanns med i undersökningen.

– Men skulle det visa sig att det är så här spritt över världen så finns det såklart risk att det finns även i vårt kranvatten i Sverige.

Marie Löf säger att sedan tidigare vet att vi får i oss plast genom maten vi äter och till och med genom luften vi andas.

–  Vi vet att vi kan få i oss mikroplast genom maten vi äter. Det har hittats mikroplast i till exempel musslor, ostron, havssalt och honung. Det finns också otroligt mycket fibrer i luften, inte minst från kläder, som vi andas in.

Exakt vad det innebär för människor att få i sig mikroplast eller de ännu mindre nanoplasterna, vet inte forskarna i dag. Men studier på mänskliga celler i laboratorium har visat att de allra minsta partiklarna, nanopartiklar, kan störa andningsfunktionen.

LÄS MER: Värsta bovarna bakom mikroplaster

Marie Löf tycker absolut inte att man ska sluta dricka kranvatten.

– Flaskvatten är dåligt ur så många miljöaspekter. Inte minst med tanke på plastförbrukning, och transporter. Jag och mina barn kommer fortsätta dricka kranvatten. Men det är ett område som vi behöver mer forskning kring.
