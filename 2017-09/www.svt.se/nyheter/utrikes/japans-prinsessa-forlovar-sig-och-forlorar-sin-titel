Japans prinsessa förlovar sig och förlorar sin titel
Ingrid ThörnqvistUtrikesredaktör

Det unga paret satt blygt leende inför pressen och berättade romantiskt om sin stora kärlek. Den populära prinsessan Mako sa att hon fallit för Kei Komuros leende som hon liknade vid solen. Den blivande maken berättade att prinsessan ”stillsamt vakat över honom som en måne”. De vill nu bilda en familj som ”ska vara varm och rofylld med många leenden”.

Paret träffades under studier på universitetet i Tokyo. Han arbetar på advokatbyrå och hon har en akademisk konstutbildning i utlandet.

De är båda 25 år gamla och kommer att gifta sig under nästa år, efter rader av komplicerade ceremonier med stark symbolik.

LÄS MER: Här är prinsessan som ger upp allt – för kärleken

Deras kärlek aktualiserar återigen frågan om tronföljden i världens enda kejsardöme. Precis som japaner i gemen föder kejsarfamiljen för få barn. Eftersom bara män kan ärva krysantemum-tronen råder brist på framtida kejsare.

Bland de unga kungabarnen finns bara en son, den 10-årige prins Hisahito. Debatten om kvinnlig tronföljd blossade upp men falnade snabbt när han föddes. En opinionsmätning i Kyodo News nyligen visade att 86 procent av de tillfrågade vill tillåta kvinnlig tronföljd.

1947 togs en ny lag som av besparingskäl klippte av elva av tolv grenar av kejsarfamiljen. Det betydde färre prinsar för prinsessorna att gifta sig med.

Kejsarens dotter, Sayako, var den första att gifta sig med icke-kunglig person. Hon fick gå ut i det verkliga livet, skaffa sig en bostad och körkort så hon kunde åka och handla mat i butiken.

Hon blev av med sin titel men fick en engångssumma på omkring tio miljoner kronor som startkapital.

Den nuvarande kejsaren, Akihito, är 83 och vill abdikera på grund av sviktande hälsa. Det blir första gången på 200 år som en kejsare i det traditionstyngda palatset abdikerar och han har bara en personlig dispens från den stränga lagen.

LÄS MER: Japans kejsare får lämna tronen
