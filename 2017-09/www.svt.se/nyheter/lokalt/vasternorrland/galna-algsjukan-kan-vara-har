Obotliga galna älgsjukan kan vara här
Rolf Lunneborg

Sjukdomen som har sitt ursprung i Nordamerika drabbar hjortdjur och liknar galna kosjukan som väckte stor uppmärksamhet för några år sedan. Förra året visade det sig att smittan nått Norge.

En älg öster om Trondheim hade fått sjukdomen och sedan dess har sex vildrenar och två älgar konstaterats smittade i Norge. Nu finns det risk att sjukdomen – CWD (Chronic wasting disease) – nått Sverige. Smittade djur kan ha vandrat in i Sverige och inför älgjakten som inleds i norra Sverige nästa vecka uppmanas jägarna hålla uppsikt.

LÄS MER: 2500 vildrenar skjuts i Norge för att hindra smittspridning

Statens veterinärmedicinska anstalt, SVA,vill att jägare skickar in prover, men betonar att lymfkörtlarna i nacken helst ska vara intakta för testerna.Sjukdomen saknar bot. Ett sjukt djur blir i slutstadiet påtagligt magert, får kraftig salivutsöndring och får problem med balansen och orienteringen. Symptomen liknar galna kosjukan och smittar i likhet med galna kosjukan via prioner (en sorts protein) i kroppsvätskor.

Sjukdomen CWD kan smitta hjortdjur men sannolikt inte människor

– Den har hittills bara smittat hjortdjur via naturliga smittvägar. I laboratorier kan man föra smittan vidare till andra djur om man injicerar smittämnen. Det finns inga fall där tamdjur smittats via normala vägar och inga kända fall av att människor fått sjukdomen. Vi bedömer att risken för att någon människa får sjukdomen som väldigt liten, säger Bodil Elmhagen, docent och forskare med koppling till Svenska Jägareförbundet till SVT.

Att smittan nått Europa ses dock som allvarligt.

– Om CWD når hit har vi en ny situation. Då måste vi börja lära oss hantera det faktum att sjukdomen finns här. Jag kan tänka mig att vi måste inleda provtagning så att sjuka djur hittas och destrueras så att de inte blir mat och äts upp. Det kan också bli aktuellt med andra åtgärder och därför är det viktigt att vi agerar tidigt och så långt möjligt bromsar smittspridningen, säger Elmhagen.

Smittämnet är prioner – infektiös protein – som visat sig orsaka nervsjukdomar hos såväl djur som människor. Hos människa kan prioner ge upphov till Creutzfeldt-Jacobs sjukdom och kuru. Hos kor galna kosjukan och hos får scrapie.

Det är typiskt för sjukdomen att nervccellerna förtvinar och att den som insjuknat förlorar kontrollen över kroppen. Hjärnceller dör och hjärnan brukar i slutstadiet av sjukdomen beskrivas som en tvättsvamp.
