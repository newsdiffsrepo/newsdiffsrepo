”Ska vi behöva gå förbi bögvagnen också?”
Rebecka Hugosson

Några minuter efter klockan tio rullar den regnbågsfärgade husvagnen in på Sannerudsskolans regnvåta skolgård i Kil. Pridegänget ställer i ordning allt i regnrusket utanför huvudentrén. De drar igång musik och spänner upp färgglada paraplyer. Sedan poserar de viftandes med regnbågsfärgade flaggor för en tidningsfotograf som vill föreviga husvagnens första stopp i Värmland.

Hazel Ståhl Svensson är styrelseledamot och talesperson för Värmland Pride och också en av dem som är med på husvagnsturnén.

– HBTQ plus-sfären är en väldigt liten minoritet, kanske fem, sex procent av den svenska befolkningen. På landsbygden blir alla minoriteter ännu mindre, så det är väldigt viktigt att synliggöra den extremt lilla minoriteten som det blir på landsbygden i Värmland.

På andra sidan glasväggen går två högstadietjejer förbi i korridoren på Sannerudsskolan. Den ena tjejens blick fastnar på färgklicken ute på den grå skolgården. Hon talar så högt så att alla som finns vid huvudentrén hör.

– Åh nej, ska vi behöva gå förbi bögvagnen också. Jävla helvete.

Hon tittar på sin kompis, de skrattar och går vidare genom korridoren. Innanför huvudentrén står en liten grupp med högstadieelever. En av eleverna vänder sig mot de andra.

– Fy fan, vad äckligt, kom så går vi.

Klockan är 20 minuter över tio och några enstaka besökare har hunnit stanna till vid bordet utanför husvagnen. Pridegänget gör vad de kan för att skydda sig mot regnet som piskar skolgårdens asfalt.  Inne i korridoren tittar ytterligare en tjej ut genom fönstret.

– Det där är fan det pinsammaste jag har sett, så jävla äckligt, säger hon och skrattar till. Hennes kompisar fnissar också när de går iväg längs korridoren.

Hazel Ståhl Svensson blir inte förvånad när han hör kommentarerna, han har hört dem förut.

– Jag blir väldigt ledsen. Det är synd att det finns en sådan stämning, men vi är på landsbygden och vi finns här för att förändra detta. Vår turné är en politisk kampanj också. Just skolan är en plats för att informera och utbilda, och det är därför vi är här idag, säger han.

Även rektorn på Sannerudsskolan, Tobias Axnemon, säger att han blir ledsen när han hör vad eleverna sagt i korridoren.

– Det visar också att vi har ett arbete framför oss att arbeta med värdegrund och människors lika värde. Det är en del av läroplanen, att vi ska stärka eleverna att göra egna val och stå för den de är.

Hazel Ståhl Svensson tycker att man måste ta ställning direkt när man hör människor säga hatiska saker om HBTQ+-personer.

– Man behöver berätta att det inte är ok att du säger så där. Man ska inte gå på och bli aggressiv eller attackera med sina ord, utan du måste ifrågasätta, säger han.

– Det är helt fantastiskt att vara HBTQ+-person, det är min åsikt. Sen är det ju massa skit kring det.

När regnet till sist vinner kampen lyfter Pridegänget in bordet med godis och gratis kondomer och bär in det i huvudentrén. När Hazel Ståhl Svensson lämnar platsen obevakad för ett ögonblick – han ska hämta papper för att torka bort regnvattnet – går fyra elever fram och fyller fickorna ur korgen med kondomer. Och sedan händer det faktiskt något. Det samlas fler och fler elever framför Pridebordet. Det kan vara de gratis kondomerna, godiset, eller att eleverna får göra pins med Pridetryck som de sätter på tröjan. Kommentarerna om den jävla bögvagnen hörs inte längre.

Stina Johansson i klass åtta går förbi bordet och tycker att det är jättebra att Värmland Pride har kommit till Sannerudsskolan.

– Jag tycker att det är kul att det uppmärksammas. Alla vågar kanske inte prata om det så det är kul att man kan få uppmärksamma det och visa att man bryr sig, säger hon.

Fox Foxhage är sexualupplysare och en av de som är med på turnén med Värmland Pride. Han ser hur stämningen förändras under förmiddagen.

– Det ligger lite gruppsykologi också i det här. Är det ok för gruppen att man går fram till det här bordet? Till slut var det det, säger han och ler.

Hur var stämningen då?

– Vild, rolig, nyfiken, det var frågor om vilka vi är, och vad Värmland Pride är. Är inte det på lördag? Börjar det verkligen här, hos oss?
