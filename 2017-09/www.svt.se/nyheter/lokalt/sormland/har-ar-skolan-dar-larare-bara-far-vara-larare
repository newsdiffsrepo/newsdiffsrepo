Här är skolan där lärare bara får vara lärare
Cecilia Hedlund

– Vi ville renodla lärarens roll, så att man kan koncentrera sin tid på undervisningen och planeringen. Då ville vi ta bort mentorsrollen, som blivit en ganska tung del av läraryrket, säger Jonas Thyrén.

Han har arbetat som lärare i 20 år, och var en av dem som arbetade för att mentorskapet skulle lyftas bort från lärarnas ansvar på Stenhammarskolan.

Sex mentorer anställda

Så har det nu blivit.

Och i och med den förändringen har Jonas och kollegan Sofia Güner, även hon lärare, valt att byta yrke. De ingår båda i den grupp med sex mentorer som, sedan höstterminens början, enbart arbetar som mentorer.

De fungerar som en länk mellan lärare, elev och hemmet.

I en tid med lärarbrist, är det inte slöseri att ni som är lärare enbart jobbar som mentorer?

– Både ja och nej. Vi finns ju fortfarande med på skolan och vi som jobbat i ett klassrum vet vad det handlar om. Jag tycker om båda jobben, men nu jag har jag valt att arbeta som mentor – för nu i alla fall, Sofia Güner.

”Jag ger eleverna verktygen”

Mentorernas uppgift är att möta eleverna vid entrén på morgonen, sköta kontakter med socialtjänsten, boka in möten med föräldrar och ta fram lösningar för elever som behöver mer stöd.

– Man kan komma till mig för att prata om att matten är svår, att man har det jobbigt hemma eller att man vill bli bättre på svenska. Då ger jag eleverna de verktygen, säger Sofia Güner.

Förändringen är unik. Nystartade Fristadsskolan i Eskilstuna och Stenhammarskolan i Flen är först ut i Sörmland med att avlasta mentorskapet från lärarna.

Fler intresserade söka jobb

Rektorn Katarina Gustafsson upplever att intresset för jobba på skolan har ökat i och med att lärarna fått ett mer renodlat uppdrag.

– De som ringt mig och varit intresserade av att söka lärarjobb har spontant sagt ”vad bra, då kan jag bara ägna mig åt mitt läraruppdrag”.

– Jag tror att vi kommer att se den här lösningen på fler skolor framöver, säger Katarina Gustafsson.
