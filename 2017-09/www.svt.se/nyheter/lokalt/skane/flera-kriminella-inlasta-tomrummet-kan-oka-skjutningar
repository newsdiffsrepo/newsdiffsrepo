Trots att flera kriminella är inlåsta kan skjutningarna öka
Natalie Medic

En 19-åring sitter inlåst, nyligen dömd till 3,5 års fängelse, för att bland annat ha gömt undan ett halvt kilo kokain och flera vapen i en lägenhet som han delade med vänner. Under tiden har misstankarna mot honom växt. Nu tror polisen att han är inblandad i två mordförsök tillsammans med två jämnåriga killar från Lindängen i Malmö.

Den sista januari utsattes en ung man för ett mordförsök när han blev skjuten i Ronneby. Tio dagar tidigare ska trion ha skjutit mot en man på Kantatgatan, tror polisen.

Gripandena kunde göras till följd av en omfattande hemlig telefonavlyssning mot några kända kriminella på Lindängen.

I samma ärende sitter även 19-åringens bror, 23 år gammal, frihetsberövad. Det var han som blev tagen på bar gärning när han stod och grävde efter kokain värt 1,5 miljoner kronor i ett grönområde på Lindängen efter att ha fått en utsmugglad knarkkarta i sina händer av lillbrodern.

Nyligen fick också 23-åringen ett tre år långt fängelsestraff som han ska sitta av. Deras två äldre bröder dömdes för ett år sedan till vars tio år i fängelse för mordförsök.

De fyra bröderna är nu inlåsta.

Men det finns fler kända kriminella som just nu sitter inlåsta.

Det handlar till exempel om en 20-årig Lindängenman som fick ett tvåårigt fängelsestraff för vapenbrott nyligen. Han rör sig i samma kretsar som 19-åringen.

I häkte sitter också två tungt kriminellt belastade bröder. Polisen tror att de var inblandad i mordet på Ramels väg i mars i år. Det är i så fall inte första gången den ena brodern, 26 år, misstänks för inblandning i mord. Detsamma gäller en känd kriminell 20-åring. Han var aktuell i mordutredningen på en ung man 2015. Nu misstänks han, tillsammans med en annan man, för att ha mördat en 23-åring på Segevång i mars och bara några veckor senare försökt mörda 23-åringens bror på Dansörgatan.

Det är några exempel på frihetsberövade personer ur Malmös kriminella värld.

– Vi har ett stort antal personer frihetsberövade. Några sitter i fängelse och andra har valt att hoppa av, så det är något lugnare i Malmö för tillfället, säger Petra Stenkula, chef för utredningsenheten grova brott i Region syd.

Samtidigt finns det flera utredningar som betecknas som vilande. Det handlar bland annat om mordet på den 24-årige tandläkaren och på den 30-årige ledaren för så kallade M-falangen. Där har polisen helt enkelt inte kunnat gå vidare.

– Det kan vara att vänskapskonstellationerna förändras över tid men också den tekniska möjligheten förändras. Ett mord preskriberas aldrig, säger Petra Stenkula.

Det tomrum som uppstår när ledande gestalter är inlåsta är nu ett fokus för polisen i Malmö.

– Det går inte att komma ifrån att det finns individer som vill ta över det som de som nu sitter frihetsberövade ägnade sig åt, säger Petra Stenkula.

Hon säger också att det inte är ovanligt att personer inom den egna gemenskapen skjuter någon inom kretsen för att markera eller ta sig upp.

Ett tomrum fylls också av den yngre svansen, oftast unga killar på 11-12 år som ser upp till de äldre kriminella. När de kommer upp till äldre tonåren är det betydligt svårare att bryta det kriminella mönstret.

En metod för polisen är att uppmärksamma familjen på vad som kan hända, men också motivera dem att hoppa av den kriminella banan.

– Många av de som utsatts för mordförsök kommer att dö. Familj och vänner har viktig information att ge, det kan vara deras barn eller nära vänner som är nästa offer för ett mordförsök eller mord, säger Petra Stenkula.
