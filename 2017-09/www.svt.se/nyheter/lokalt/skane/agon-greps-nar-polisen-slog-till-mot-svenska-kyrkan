Agon greps när polisen slog till mot Svenska kyrkan
Lisa Ovesen

– När kyrkan inte längre är en trygg plats är jag rädd att människor inte längre vågar söka sig till oss, säger Per Kristianssson, präst i Malmö som var med och anordnade lägret.

SE MER: Här är SVT Nyheter Skånes inslag

I spåren på polisens besök på vandrarhemmet i Kågeröd har många upprörda representanter för Svenska Kyrkan talat om att kyrkor, men även lokaler som hyrts av kyrkan, måste betraktas som ”fredade” rum.  Därmed borde även vandrarhemmet i Kågeröd där det kyrkliga familjelägret hölls ha varit en fredad zon.

Gränspolischefen Leif Fransson har förklarat att det inte finns några fredade rum utöver främmande länders ambassader. Polisen hämtar papperslösa på de platser de finns lämpligast, oavsett om de befinner sig i en lokal som hyrts av Svenska Kyrkan.

LÄS MER: Polisen tog papperslösa på kyrkans familjeläger

Agon Brahimi och hans småsyskon och mamma var bland dem som omhändertogs av polisen i fredags kväll. Familjen är från Kosovo och kom till Sverige för tre år sen. Sen dess får den svårt njursjuke Agon dialys flera gånger i veckan på sjukhuset i Lund.

– Det kan jag inte få i Kosovo, förklarar han. Där är sjukvården mycket dålig och alla mediciner kostar.

Migrationsdomstolen har dock redan två gånger avslagit familjens begäran om uppehållstillstånd. Enligt Agon Brahimis advokat David Loveday är transporten av familjen tillbaka till Kosovo redan beställd, men när planet lyfter är oklart. Enligt David Loveday borde Migrationsdomstolen ha tagit hänsyn till att familjen inte har de ekonomiska möjligheterna att bekosta vården för den njursjuke Agon i Kosovo.

– Det finns praxis i Europadomstolen att man ska göra det, hävdar David Loveday.

LÄS MER: Gränspolisen: ”Vi ansåg att det var ett lämpligt tillfälle”

Prästen Per Kristianssson oroar sig nu för att kyrkan inte längre upplevs som en trygg plats för människor.

– Vi står på de utsattas sida och måste fortsätta att vara öppna för alla, vi kan inte fråga efter identitetshandlingar och medborgarskap. Men nu är jag rädd för att människor har blivit rädda för att ta del av vår verksamhet.
