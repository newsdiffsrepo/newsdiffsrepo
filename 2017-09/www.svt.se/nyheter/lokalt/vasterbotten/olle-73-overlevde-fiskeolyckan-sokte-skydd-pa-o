Olle, 73, överlevde fiskeolyckan – sökte skydd på ö
Anders Öhlund

Olle Nilsson var ute och fiskade på tisdagseftermiddagen vid 16-tiden. Han skulle dra upp nät som han lagt ut men det fastnade då i båtens propeller.

– Jag tog av mig alla kläder och gick ned i vattnet för att skära ned näten, säger han.

Efter en timme orkade han inte längre.

– Jag frös fruktansvärt och kröp upp på båten och vilade. Båten drev runt och jag satt på den och frös, säger Olle Nilsson.

Båten drev tillslut in på en ö där han sökte skydd.

– Jag kröp upp längst klipporna och vilade ibland. Till slut la jag mig i skogen. Då var klockan runt elva på kvällen.

LÄS MER: Man saknas efter båttur – stor sökinsats

Olle Nilsson hade då anmälts saknad och en stor sökinsats för att hitta honom inleddes. Sjöräddningens helikopter hittade till slut hans båt som drev runt i vattnet.

– Jag la mig i skogen och hörde helikoptern flyga. Jag ville vinka till den men jag orkade inte.

MISSA INTE: Så får du lokala nyheter i SVT:s app

Vi 03-tiden på natten tog han sig in i en kompis sommarstuga som låg på ön.

– Där tog jag täcken som fanns där och virade runt mig. Sedan sov jag till sju-tiden. När jag vaknade gick jag ut och skrek.

En granne hörde honom skrika och larmade räddningstjänsten. Olle Nilssons fru trodde att hennes man dött.

– Jag är överlycklig, säger Eva Andersson.

Olle Nilsson mår bra och kommer trots detta fortsätta att fiska.

– Men i fortsättningen kommer jag att ha en mobiltelefon med mig, säger Olle.
