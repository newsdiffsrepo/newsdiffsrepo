Nya mattrender ställer krav på handlarna
Cecilia Lönnehed

SVT Nyheter Jönköping har varit i kontakt med flera av länets matbutiker och alla vittnar om att det är viktigt att man följer med i mattrenderna- och alla är överens om att kunderna allt oftare efterfrågar specifika produkter.

– Folk är mer specifika med vad de vill ha. De vill ha ekologiskt, de vill ha bra kött, de vill ha bra grejer, säger Josefine Sandén som jobbar som säljledare på en matbutik.

Att köpa en liter mjölk idag kan vara betydligt mer komplicerat än vad det var för kanske tio år sedan. Idag finns det en uppsjö av olika varianter. En positiv utveckling tycker kunden John Rydholm.

– Det är väl jättebra, om man är allergisk så är det ju jättebra att det finns, säger han.

Enligt handlarna som SVT Nyheter har pratat med är deras kunder mer intresserade av mer miljövänlig mat som exempelvis ekologisk, vegetarisk och vegansk mat.

Men kunderna är också intresserade av att slippa laga mat själv och de vill gärna få i sig mycket näring snabbt och enkelt. Nyss var det kvarg som man skulle äta men nu är det proteinpuddingar och liknade som säljs mer.

Att det idag finns mycket att välja på tycker inte säljledaren Josefine Sandén är något problem och hon tror inte att det kan gå för långt med kundpåverkan i butikerna.

– Det kan bara breddas, det är ju frågan om plats och efterfrågan givetvis, säger säljledaren Josefine Sandén.
