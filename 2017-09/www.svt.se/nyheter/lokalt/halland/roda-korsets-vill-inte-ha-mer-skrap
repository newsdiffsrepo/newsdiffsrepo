Röda korset vill inte ha mer skräp
Mattias Bolin

Förra veckan tvingades frivilliga på Röda korset i Halmstad att köra 250 säckar med textilier till Helsingborg för återvinning eftersom det var för dålig kvalitet på textilierna.

50 procent av det som skänks till Röda korset i Halmstad är obrukbart. Det leder till att personalen får lägga mycket tid och möda på att ta hand om och återvinna skräp.

– Det är en omöjlig situation. Vi får stänga intaget emellanåt, säger Malin Joleby, på Röda korset i Halmstad.

Därför går nu organisationen i Halmstad ut med en vädjan på Facebook om att givarna bara ska skänka sådant som är ”säljbart”.

Malin Joleby tror att orsakerna till att folk skänker skräp är flera.

– Det handlar både om ren okunskap, men också om välvilja. Vi får in saker bara för att det är enkelt att lämna de här, säger Malin Joleby.

Det händer att folk lämnar möbler utanför när butiken är stängd och regnar det sedan över natten kan möblerna bli förstörda.

En del lämnar in slitna och smutsiga kläder.

– När man får in en gammal urtvättad pyjamas eller en herrskjorta som är svart i kragen är det inte okunskap, utan då har man lämnat det här bara för att det är enkelt.

Fenomenet är inte nytt och pågår mer eller mindre hela tiden, men Malin Joleby trycker också på att man är tacksam för allt fint som skänks.

– Vi är extremt tacksamma och många grejer vi får in är grymma.

Men mer skräp vill organisationen inte ha.
