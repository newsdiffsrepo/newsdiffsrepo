Varg rev får i Haninge – M-politiker kräver skyddsjakt
Mattias Lodding

Det var på söndagsmorgonen som djurskötaren Micael Jensen fick rapporter om skadade får. När länsstyrelsen tillkallades hittades två får som var så svårt skadade att de avlivades.

Vid en undersökning kunde man snabbt konstatera att det rörde sig om ett vargangrepp. Senare upptäcktes ytterligare ett dött får i en annan del av hagen som hade karakteristiska bettmärken.

– Det är alltid tragiskt när det uppstår ett djurlidande. Sedan har man naturligtvis en viss förståelse för att vargen är ett rovdjur och agerar på det sättet som rovdjur gör, säger Micael Jensen.

Vargen som attackerade fåren är sannolikt den så kallade Södertörnsvargen, en ung tik som har vandrat hit från Norge och som bär en sändare. Flera personer har sett vargen i området, och nu vill riksdagsledamoten Erik Ottosson (M) att den ska avlivas under skyddsjakt.

– Jag hoppas att länsstyrelsen tar tag i det här ganska snabbt eftersom vi ser att vi har fler och fler observationer av vargar, i närheten av människor och i närheten av bebyggelse. Vi har en incident nu där en varg har gått på tamboskap och då förväntar jag mig att länsstyrelsen agerar utifrån det så snart som möjligt.

Men någon skyddsjakt är inte aktuell. Länstyrelsen menar att det krävs allvarligare händelser än vad som har inträffat, men att man följer utvecklingen.

– För att det ska bli aktuellt med skyddsjakt måste det föreligga en risk för allvarlig skada i området, alltså att det sker fler angrepp från samma individ, säger Mia Olausson, naturvårdschef på länsstyrelsen, och fortsätter:

– Att man ser vargen i ett område som är tätbebyggt är i sig inget skäl för skyddsjakt. Däremot kan jag förstå att människor kan bli oroliga, eller att man upplever det som lite obehagligt, medan andra ser det som en naturupplevelse.

Staketet till hagen där fåren vistades vid attacken saknade el. Anledningen är att gården ofta får besök av barn och då är det olämpligt med ett lättåtkomligt elstängsel, uppger Stiftelsen Tyrestaskogen.

”För att undvika liknande händelser kommer vi nu en tid att hålla vissa får inne i fårhuset nattetid, flytta andra till mer vargsäkra beteshagar samt ha bevakning av fåren även nattetid. Dessutom kommer vi att komplettera alla elstängsel för att så långt möjligt öka vargsäkerheten.” skriver stiftelsen i ett pressmeddelande.

Vargen finns just nu kvar i området vad länstyrelsen kan se med GPS. Djurskötaren Micael Jensen är kritisk till att han inte fått mer information från länsstyrelsen.

– Den information vi har fått tycker jag i princip är obefintlig. Vi vet att det finns en varg i området och det har vi inte hört från länsstyrelsen, utan från sociala medier.
