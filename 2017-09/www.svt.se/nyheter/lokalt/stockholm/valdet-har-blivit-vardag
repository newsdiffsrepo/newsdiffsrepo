”Våldet har blivit vardag”
Jens Larsson

– Våldet har blivit vardag i samband med ingripanden, säger Stefan Eklund som är ordförande för Polisförbundet region Stockholm.

I går vid 11-tiden på förmiddagen blev en polisman knivskuren i nacken, mitt i centrala Stockholm. En 17-åring sitter nu anhållen på sannolika skäl misstänkt för försök till mord och Polisförbundet ser med oro på de senaste årens utveckling.

–Vi ser att våldet mot poliser har blivit mycket grövre. Så sent som i går var det förutom knivskärningen också en polis som fick en stor sten kastad mot sig vid ett höghus i Östberga. Hon var en hårsmån från att bli träffad, säger Eklund och fortsätter:

–Polismän på fältet får i högre utsträckning idag ta emot förtäckta hot i samband med ingripanden. Det var hederligare förr, då accepterade de gripna det på ett annat sätt, säger Eklund.

Kammaråklagare Daniel Sunesson har fram till lunchtid på söndag på sig att begära den misstänkte häktad.
