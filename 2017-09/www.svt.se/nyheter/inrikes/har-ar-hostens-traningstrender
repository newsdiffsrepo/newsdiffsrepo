Här är höstens träningstrender
Iva Horvatovic

Högintensiv träning i korta intervaller, HIIT, och hiking – bland höstens träningstrender finns det något både för den som vill få träningen överstökad snabbt och för den som gillar att motionera mindre intensivt  och komma bort från gymmet.

Den stora träningsflugan – intervallträning – är perfekt för den som vill få träningspasset överstökat men inte gå miste om känslan av att ha motionerat hårt, menar Sofia Ståhl, personlig tränare och hälsoprofil.

HIIT-pass är kortare och intensivare än vanliga träningspass och kan anpassas efter vad man trivs bäst med, till exempel löpning och cirkelträning. Bland fördelarna nämner Sofia Ståhl att det är lätt att göra hemma.

– Det är många som känner att de har väldigt mycket i livet. Man kanske inte har en timme, så man vill bara få det överstökat och då kan intervaller vara bra för att man känner att man svettas mycket och har gjort någonting.

Höstens andra träningstrend är intervallträningens motsats, nämligen vandring i naturen – ett bra alternativ till ett svettigt gym.

– Framförallt handlar det om att komma ut i naturen och få den friska luften. Det är något annat än att gå in på ett gym där det står mycket folk och där det finns den här sociala stressen som många inte tycker är så härlig.

Sofia Ståhl tror att just dessa två träningsformer blivit populära för att vi i takt med en mer stressad tillvaro känner ett ökat behov av att vistas i naturen.

– Om man har ett väldigt stressigt liv då behöver man inte en stressig och intensiv träning. Man vill också ha upplevelsen man får av att vistas ute och ta en paus från skärmar.

Samtidigt kan den som sitter stilla framför skärmar hela dagarna vilja ha en träningsform som höjer pulsen under en kort period och därför väljer HIIT.

Träningstrender kommer ofta från kändisarna i Hollywood och Los Angeles, men Sofia Ståhl säger att det viktigaste är att lyssna in sin egen kropp och hitta en träningsform som funkar för ens liv.

– Jag hoppas och tror att man inte lyssnar på vad som är trendigt utan man känner igen vad man behöver i sitt liv. En del känner att de vill göra av med energi, andra behöver varva ner och träna prestigelöst.
