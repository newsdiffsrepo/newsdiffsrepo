SVT avslöjar: Maria Ågren skickade 100 mejl till privata kontot efter att hon fått gå
Kristina LagerströmReporter

Transportstyrelsens tidigare generaldirektör Maria Ågren fick den 19 januari 2017 sparken som generaldirektör på Transportstyrelsen. Hon tvingades sluta efter att hon fattat beslut om att bryta mot lagen och riskerat att hemlig information kom i orätta händer.

Dagen efter, den 20 januari 2017, började Maria Ågren vidarebefordra sina mejl till sin egen privata g-mail. Totalt skickade hon under en månads tid vidare 100 mejl till sitt e-postkonto.

De e-postloggar som SVT Nyheter tagit del av visar att e-post som Maria Ågren vidarebefordrat innehåller olika typer av information gällande Transportstyrelsens IT-skandal.

Om det handlar om sekretessbelagda uppgifter är ännu okänt, men bland de vidarebefordrade mejlen finns rubrikrader som exempelvis ”Fwd: SV: Återrapportering möte med säkerhetspolisen”, och ”Fwd:SV: Status, säkerhetsskydd”.

Under denna tid, efter den 19 januari 2017, pågick förundersökningen mot Maria Ågren angående röjande av hemlig uppgift och hon arbetade som generaldirektör på regeringskansliet.

Att föra över dokumentation på detta sätt kan vara olagligt. Det menar flera experter som SVT Nyheter talat med. Om det handlar om sekretessbelagda uppgifter så är det definitivt ett brott menar Dennis Töllborg, professor i juridik.

– Man får inte skicka över material från myndigheter till sig själv. Framförallt om det handlar om sekretessbelagt material, säger Dennis Töllborg.

Det kan även vara olagligt om det rör sig om icke sekretessbelagda uppgifter då det är myndighetens egendom, enligt Dennis Töllborg.

LÄS MER: Experter: Kan innebära säkerhetsrisker

Men rättsexperten och tidigare överåklagaren Sven-Erik Alhem menar att det faktum att Maria Ågren behövde driva sin sak, både arbetsrättsligt och i den pågående förundersökningen, gav henne en viss rätt att säkra bevismaterial. Hon skulle alltså kunna ha rätt att säkra fortsatt tillgång till sina mejl av det skälet.

– Europakonventionen ger en sådan rätt om det gäller att ta uppgifter med sig för att tillvarata sin rätt, säger Sven-Erik Alhem till SVT Nyheter.

Det betyder dock inte att det är tillåtet att skicka sekretessbelagd information på ett sådant sätt att den kan röjas, enligt Sven-Erik Alhem.

LÄS MER: Maria Ågren: ”Fick inga signaler att avbryta från regeringen”

Maria Ågren meddelar i en skriftlig kommentar till SVT att hon vidarebefordrade jobbmejlen för att ”slutföra uppdrag och upprätthålla nätverk”, och att hon tog med sig interna mejl som hängde ihop med förundersökningen för att kunna rekapitulera sitt agerande.

”Jag bedömer att det inte fanns sekretessbelagd information i mejlen utan att det var mer allmänna frågeställningar och diskussioner”, skriver Maria Ågren.

Transportstyrelsens nuvarande generaldirektör Jonas Bjellfvenstam skriver i ett mejl till SVT Nyheter att det inte finns något uttryckligt förbud mot att skicka e-post till privata mejllådor, inte heller sekretessbelagd information, men att säkerheten då måste bibehållas.

”Därför är Transportstyrelsens uppfattning att detta bör undvikas”, skriver Jonas Bjellfvenstam.

Rättelse:

I en tidigare version av den här artikeln angav vi att Maria Ågren skickat vidare 300 mejl till sin privata mejladress, men i loggen som SVT begärt ut från Transportstyrelsen hade varje mejl registrerats flera gånger. Den korrekta uppgiften är 100 mejl.

LÄS MER: Löfven om IT-skandalen: ”Vi undanhåller ingenting”

LÄS MER: Ann Linde (S): Beskrivningen är felaktig
